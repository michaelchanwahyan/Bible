1.1大衛子所羅門國位鞏固、其上帝耶和華偕之、使之甚為昌大、
1.2所羅門召以色列眾、千夫長、百夫長、士師、及以色列牧伯族長、咸至、
1.3所羅門與會眾、往基遍之崇邱、蓋上帝之會幕在彼、即耶和華僕摩西在曠野所造者、
1.4惟上帝之匱、大衛已自基列耶琳、舁至特備之所、因大衛在耶路撒冷為之張幕、
1.5昔戶珥孫、烏利子比撒列所製之銅壇、亦在基遍、於耶和華幕前、所羅門與會眾詣之、
1.6所羅門在耶和華會幕前之銅壇、獻千牲為燔祭、·
1.7是夕上帝見於所羅門、謂之曰、所欲我賜爾者、爾其求之、
1.8所羅門曰、爾施鴻慈於我父大衛、使我繼之為王、
1.9耶和華上帝歟、今求爾踐所許我父大衛之言、斯民眾多、如地之塵、而爾立我為其王、
1.10祈賜我聰明智慧、使於民前出入、斯民若是之多、孰能聽其訟乎、
1.11上帝諭所羅門曰、我立爾為我民之王、爾有此心、不求資財、富有、尊榮、壽考、亦不求滅敵之命、惟求聰明智慧、能聽我民之訟、
1.12我以聰明智慧錫爾、更賜資財、富有尊榮、爾前之王、未有若此、爾後之王、亦未有若此者也、
1.13所羅門自基遍崇邱之會幕前、至耶路撒冷、治以色列、·
1.14所羅門集車騎、有車一千四百、騎兵一萬二千、置於屯車之邑、並王都耶路撒冷、
1.15王使金銀在耶路撒冷多如石、香柏多如谷中之桑、
1.16所羅門之馬、來自埃及、乃王之商賈、依各群之值而購者、
1.17其購自埃及之車、每乘值銀六百舍客勒、每馬值銀一百五十舍客勒、赫族諸王、與亞蘭諸王、亦依其值、由此商賈而購之、
2.1所羅門決意為耶和華之名建室、亦為己建宮室、
2.2乃簡負荷者七萬、入山鑿石者八萬、督工者三千六百、
2.3所羅門遣人謂推羅王希蘭曰、昔爾運香柏於我父大衛、以建宮室而居、今請爾亦如是待我、
2.4我將為我上帝耶和華之名建室、區別以歸之、焚芳品之香於其前、恆供陳設之餅、每朝夕、安息日、月朔、及我上帝耶和華之節期、奉獻燔祭、此乃以色列之常例、
2.5我所欲建之室甚大、蓋我上帝大於諸神、
2.6然孰能為之建室哉、天與天上之天、不足容之、我何人斯、而為之建室乎、第焚香於其前而已、
2.7今求遣一巧匠、精於金銀銅鐵、及紫絳藍三色之工、並善雕刻者、與我父大衛於猶大及耶路撒冷、所備之巧匠同在、
2.8又求自利巴嫩、運香柏松木檀木於我、我知爾僕、在利巴嫩善於伐木、我僕可與之偕、
2.9多備材木、我所將建之室、廣大奇異、
2.10爾僕伐木、我必予以小麥二萬歌珥、麰麥二萬歌珥、酒二萬罷特、油二萬罷特、
2.11推羅王希蘭覆書於所羅門曰、耶和華惠愛其民、故立爾為其王、
2.12又曰、造天地之耶和華、以色列之上帝、宜頌美焉、賜大衛王智慧之子、賦以穎悟聰明、為耶和華建室、為己建宮室、
2.13今我遣一巧匠、有聰明者詣爾、即我父老希蘭、
2.14乃但支派婦人之子、其父推羅人、精於金銀銅鐵石木、及紫藍絳三色、與細枲之工、又善雕刻、能搆巧思、為之備所、俾與爾之巧匠、及爾父我主大衛之巧匠同在、
2.15我主所言之小麥麰麥、與酒及油、可運於僕、
2.16我儕必伐木於利巴嫩、適爾所用、編之為桴、浮海以達約帕、爾可運至耶路撒冷、·
2.17所羅門核居以色列地之旅人、如其父大衛所為、得十五萬三千六百人、
2.18使七萬人負荷、八萬人入山鑿石、三千六百人督工、
3.1所羅門肇建耶和華室、於耶路撒冷摩利亞山、即耶和華見於其父大衛之所、大衛曾定其地、在耶布斯人阿珥楠禾場、
3.2所羅門即位四年二月二日、開始建造、
3.3所羅門為上帝室所砌之基、長六十肘、寬二十肘、俱循古度、
3.4前廊長二十肘、寬與室等、高百二十肘、內蓋以精金、
3.5大室之壁、蔽以柏木、蓋以精金、上刻棕樹與鏈之狀、
3.6又飾室以寶石、使之華美、金皆巴瓦音所出、
3.7室及梁閾壁門、皆以金蓋之、壁上鏤基路伯、
3.8又造至聖所、長二十肘、與室之寬相等、其寬亦二十肘、蓋以精金、用金六百他連得、
3.9金釘五十舍客勒、樓閣亦蓋以金、
3.10至聖所內、按作像法、製基路伯二、包之以金、
3.11其翮共長二十肘、左者一翮長五肘、及於室壁、一翮亦長五肘、接於右者之翮、
3.12右者一翮長五肘、及於室壁、一翮亦長五肘、接於左者之翮、
3.13二基路伯各張其翮、共長二十肘、面室而立、
3.14以藍紫絳三色之縷、及細枲布作簾、上繡基路伯、
3.15室前作二柱、高三十五肘、柱頂高五肘、
3.16又作鏈、置於柱頂、作石榴一百、繫於鏈上、
3.17其柱立於室前、左一右一、右名雅斤、左名波阿斯、
4.1又作銅壇、長二十肘、寬二十肘、高十肘、
4.2鑄一銅海、其式維圓、高五肘、徑十肘、圍三十肘、
4.3其下四周、有匏瓜環之、每肘十瓜、瓜為二行、與海同鑄、
4.4海有十二牛負之、北向三、西向三、南向三、東向三、海在其上、牛後內向、
4.5海厚一掌、邊製如盂、式若百合花、可容三千罷特、
4.6又作盤十、右置五、左置五、以備浣濯、屬燔祭之物滌於其中、惟祭司則濯於銅海、
4.7以金作燈臺十、循其定式、置於殿內、右五左五、
4.8作几十、置於殿內、右五左五、作金盂百、
4.9更造祭司院、與大院、及院門、包門以銅、
4.10置海於殿右、東邊南向、
4.11戶蘭亦製釜鏟盂、為所羅門王在上帝室所作者、悉竣厥工、
4.12即柱二、柱上之球與頂各二、覆柱球之網二、
4.13石榴四百、繫於二網、網各二行、以覆柱頂二球、
4.14又製諸座、及座上之盤、
4.15銅海一、及其下之牛十二、
4.16釜鏟鍤、及耶和華室之諸器、皆父老戶蘭、以光潔之銅、為所羅門王製之、
4.17在約但平原、疏割撒利但間膠土之地鑄之、
4.18所羅門所製之器、其數甚多、所用之銅、輕重未詳、
4.19所羅門作上帝室之諸器、及金壇與陳餅之几、
4.20燈臺與其盞、循其常例、燃於內殿前、俱以精金製之、
4.21其花與盞及剪、以純金而製、
4.22鑷盂匙鼎、以精金而製、室門與至聖所之扉、及室之扉、皆以金作之、
5.1所羅門為耶和華室、所作之工已竣、遂攜其父大衛所獻之金銀、及諸器皿、置於上帝室之府庫、·
5.2所羅門集以色列長老、支派之長、及以色列牧伯、咸至耶路撒冷、欲舁耶和華約匱、自大衛城、即錫安城而上、
5.3七月節期、以色列眾咸集王所、
5.4諸長老既至、利未人遂舁匱、
5.5利未人祭司舁匱及會幕、與幕中諸聖器而上、
5.6所羅門王與所集之以色列會眾、咸在匱前、獻牛羊為祭、其多不可勝數、
5.7祭司舁耶和華約匱入於內殿、即至聖所、基路伯翮下、
5.8二基路伯展翮於匱上、覆匱與杠、
5.9其杠之長、在內殿前得見其末、惟殿外不得見之、迄今猶在、
5.10匱內惟二石版、即以色列人出埃及、耶和華與之立約、摩西在何烈山所置者、此外別無他物、
5.11眾祭司出聖所、蓋所在之祭司、俱已自潔、不守其班列也、
5.12利未人謳歌者亞薩、希幔、耶杜頓、與其眾子昆弟、皆衣細枲、立於壇東、執鈸及琴與瑟、又有祭司百二十人、偕立而吹角、
5.13吹角者、謳歌者、協意諧聲、讚美稱謝耶和華、依其角鈸樂器、揚聲讚美耶和華曰、惟耶和華為善、慈惠永存、斯時耶和華室為雲所充、
5.14祭司因雲之故、不能侍立奉事、蓋耶和華之榮光充上帝室也、
6.1維時、所羅門曰、耶和華曾云、必居於幽深之處、
6.2惟我為爾建室、俾爾永居、
6.3王乃回顧、為以色列會眾祝嘏、會眾咸立、
6.4王曰、以色列之上帝耶和華、宜頌美焉、昔以口諭我父大衛者、今以手成之、
6.5彼曰、自我導我民出埃及地、於以色列支派中、我未嘗簡一邑以建室、為我寄名之所、亦未嘗簡一人、為我民以色列之君、
6.6惟簡耶路撒冷、為我寄名之所、又簡大衛治我民以色列、
6.7我父大衛、有意為以色列上帝耶和華之名建室、
6.8耶和華諭之曰、爾欲為我名建室、此意誠善、
6.9然爾不可建室、惟爾所生之子、將為我名建室、
6.10今耶和華成其所言、蓋我循其所許、起而繼父大衛、居以色列國位、又為以色列上帝耶和華之名建室、
6.11置匱於其中、內有耶和華之約、即與以色列人所立者、·
6.12所羅門立於耶和華壇前、以色列會眾咸在、王乃張手、
6.13所羅門曾造銅臺、長五肘、寬五肘、高三肘、置於院中、遂立其上、在以色列會眾前、屈膝而跪、向天張手、
6.14曰、以色列之上帝耶和華歟、在天在地、無神可比、爾僕克盡厥心、行於爾前、爾為之踐約施恩、
6.15爾許爾僕我父大衛之言應矣、爾口許之、而手成之、有如今日、
6.16以色列之上帝耶和華歟、爾許爾僕我父大衛曰、若爾子孫謹慎己道、遵守我律、如爾所行、則爾必不乏人、居以色列國位、今求踐爾所言、
6.17以色列之上帝耶和華歟、爾與爾僕大衛所言者、願爾成之、
6.18然上帝豈真與世人同居於地乎、天與天上之天、不足容爾、況我所建之室乎、
6.19惟願我之上帝耶和華、垂顧爾僕之禱告祈求、俯聽僕在爾前之籲禱、
6.20願爾之目、晝夜垂顧此室、即爾所言寄名之所、俯聽爾僕向此所祈、
6.21爾僕與爾民以色列、向此祈禱時、求爾自天爾之居所垂聽、而加赦宥、
6.22人若獲罪於鄰、令其發誓、則至此室、在爾壇前發誓、
6.23求爾自天垂聽、訊鞫爾僕、惡者報之、依其所行、報於其首、義者義之、如其義以賞之、
6.24如爾民以色列、因獲罪爾、敗於敵前、回轉而認爾名、在此室禱告祈求於爾、
6.25願爾自天垂聽、赦爾民以色列之罪、導之歸爾賜彼及其列祖之地、
6.26民獲罪爾、致天閉塞不雨、遭爾罰時、若向此祈禱、而認爾名、改悔厥罪、
6.27求爾在天垂聽、赦宥爾僕及爾民以色列之罪、誨以當行之善道、降雨於爾地、即爾所錫爾民為業者、
6.28如斯土有饑饉疫癘、五穀枯槁霉爛、或有蝻蝗蚱蜢、或有仇敵犯境、圍其城邑、無論何災何疾、
6.29爾民以色列、或一人、或眾人、自覺其殃其苦、若向此室張手、無論何所禱、何所祈、
6.30願爾自天爾之居所垂聽、而加赦宥、爾知其心、循各人所行而報之、世人之心、惟爾知之、
6.31使其在爾賜我列祖之地、畢生寅畏爾、遵行爾道、
6.32至於外族、不屬爾民以色列者、為爾大名、能手奮臂、自遠方來、向此室祈禱、
6.33求爾自天爾之居所垂聽、依外族所祈者而行、使天下億兆、咸知爾名、而寅畏爾、如爾民以色列然、亦知我所建之室、以爾名稱之、
6.34如爾民奉爾所遣、無論何途、出與敵戰、向爾所簡之邑、及我為爾名所建之室、祈禱於爾、
6.35願爾自天聽其禱告祈求、而保其義、
6.36夫人未有不干罪者、如爾民獲罪於爾、因爾震怒、付之於敵、虜至異域、或遠或近、
6.37如在俘囚之地、思念改悔、懇求於爾曰、我儕犯罪、悖逆作惡、
6.38在敵人虜者之地、一心一意歸爾、向其故土、爾所賜其列祖者、與爾所簡之邑、及我為爾名所建之室祈禱、
6.39願爾自天爾之居所、聽其禱告祈求、而保其義、寬恕干犯於爾之民、
6.40我上帝歟、在此之禱、願爾啟目顧之、側耳聽之、
6.41耶和華上帝歟、願爾興起、與有權力之匱、入爾安息之所、耶和華上帝歟、願爾之祭司被以拯救、願爾之聖民樂於福祉、
6.42耶和華上帝歟、爾之受膏者、勿厭棄之、所施爾僕大衛之恩寵、尚其垂念焉、
7.1所羅門祈禱既畢、火降自天、焚其燔祭與他祭、耶和華之榮光充滿其室、
7.2因耶和華之榮光充耶和華室、祭司不能入焉、
7.3以色列眾目睹火降、與耶和華之榮光在於室上、則俯伏於鋪石處、崇拜稱謝耶和華曰、惟彼為善、慈惠永存、
7.4時、王與民眾獻祭於耶和華前、
7.5所羅門王獻牛二萬二千、羊十二萬、如是、王與民眾區別上帝之室為聖、
7.6諸祭司循職侍立、利未人亦然、執耶和華之樂器、乃大衛稱謝耶和華所製、因其慈惠永存、藉利未人頌讚時所用者、祭司對眾吹角、以色列人咸立、
7.7所羅門亦區別耶和華室前院中為聖、於此獻燔祭、及酬恩祭之脂、因其所製之銅壇、不足以容燔祭素祭與脂也、
7.8所羅門與以色列眾、自哈馬道、至埃及溪、集為大會、守節期七日、
7.9第八日設肅會、以守別壇為聖之禮七日、又守節期七日、
7.10七月二十三日、王遣民眾、各歸其幕、因耶和華施恩於大衛、與所羅門、及其民以色列、皆中心歡悅焉、·
7.11所羅門建耶和華室、及王宮室告成、於耶和華室、及己宮室、凡其心所欲作者、盡皆順遂、而竣厥工、
7.12是夕耶和華見於所羅門、諭之曰、我聞爾祈、而簡此所、以為祀我之室、
7.13若我使天閉塞不雨、或使蝻蝗食其土產、或使疫癘行於我民、
7.14如我民以我名而稱者、自卑而禱、求我之面、離其惡行、我必自天垂聽、赦宥其罪、而治其地、
7.15在此之禱、我必啟目顧之、側耳聽之、
7.16蓋我已簡斯室、區別為聖、使永為我寄名之所、我目我心、必恆在此、
7.17如爾行於我前、克肖爾父大衛、遵我所命、守我典章律例、
7.18我必固爾國位、依我與爾父大衛所立之約曰、爾不乏人、治以色列、
7.19若爾背逆、棄我所示爾之典章誡命、往事他神、而崇拜之、
7.20我必自我所賜之地、拔其根株、棄此為我名區別為聖之室、而不之顧、使於列國中、作諺語、為話柄、
7.21此室雖高、凡過之者、必駭異曰、耶和華曷如是待此地此室乎、
7.22則將應之曰、昔其上帝耶和華、導其列祖出埃及、彼乃棄之、歸向他神、崇拜奉事之、故降是災於彼、
8.1所羅門建耶和華室、及己宮室、歷二十年、
8.2厥後、重建戶蘭所予諸邑、使以色列人居之、·
8.3所羅門往攻哈馬瑣巴、取之、
8.4在曠野建達莫、在哈馬建府庫之邑、
8.5又建上伯和崙、下伯和崙、俱為保障之邑、有垣、有門、有楗、
8.6又建巴拉、及諸府庫之邑、車乘之邑、騎兵之邑、又在耶路撒冷、利巴嫩、與所轄全地、凡所欲建則建之、
8.7斯土所遺赫人、亞摩利人、比利洗人、希未人、耶布斯人、非屬以色列族、
8.8即以色列人所未滅者、所羅門徵其子孫服役、迄於今日、
8.9惟以色列人、所羅門不使之服役、乃為戰士、軍長、及車騎之長、
8.10所羅門有監工者二百五十人、以督操作之眾、
8.11所羅門攜法老女、自大衛城、至為彼所建之宮、蓋曰、我后不得居以色列王大衛之宮、因耶和華匱所至之處、皆為聖地、·
8.12所羅門在廊前所建耶和華之壇、獻燔祭於耶和華、
8.13循摩西之命、依其日所宜、於安息日、月朔、及年中三節、除酵節、七七節、構廬節獻之、
8.14又遵其父大衛之例、定祭司之班次、以供役事、又定利未人之職任、使掌頌讚、亦在祭司前供事、循每日所宜、又立閽人、循其班次、以守各門、是乃上帝僕大衛所命、
8.15王所命祭司及利未人、或掌府庫、或理他事、皆莫之違、
8.16所羅門建耶和華室、自築基以迄告成、工材俱備、於是耶和華室完備無缺、·
8.17時、所羅門往以東地、至濱海之以旬迦別、及以祿、
8.18戶蘭藉其臣僕遣舟、及諳於航海之僕至、其僕與所羅門之僕、偕往俄斐、得金四百五十他連得、運至所羅門王、
9.1示巴女王聞所羅門之名譽、則往耶路撒冷、欲以難語試之、從者甚眾、有駝負香品、及黃金甚多、亦有寶石、見所羅門、悉以中心所存者與之言、
9.2其所問者、所羅門俱答之、無有一事不明、而不告之、
9.3示巴女王見所羅門之智慧、所建之宮室、
9.4筵席之餚饌、群臣之坐次、眾僕之侍立、與其服飾、酒政與其服飾、及陞耶和華室之階、則神為之奪、
9.5謂王曰、我在我國、所聞爾之行為智慧、洵不誣也、
9.6我未至而目擊、則不信其言、今知爾之智慧廣大、所告我者、猶未及半、爾之實蹟、越於我所聞之名譽、
9.7爾之群臣、爾之眾僕、恆侍爾前、聞爾智慧、其有福矣、
9.8爾上帝耶和華悅爾、置於其國位、為爾上帝耶和華為王、宜頌美焉、蓋爾上帝愛以色列、欲永固之、故立爾為其王、施行公義、
9.9於是示巴女王以黃金一百二十他連得、香品甚多、及厥寶石、饋所羅門王、所饋王之香品、未有若此者也、
9.10戶蘭僕與所羅門僕、自俄斐運金者、亦運檀木寶石、
9.11王以檀木、為耶和華室及王宮作臺、又為謳歌者作琴與瑟、在猶大地、從未見若此者、
9.12所羅門王依女王所饋而遺之、凡其所欲所求、悉予之、遂與其臣僕返故土、·
9.13所羅門歲得金六百六十六他連得、
9.14此外、又有商賈所進之金、亞拉伯列王及其牧伯、亦進金銀於所羅門、
9.15所羅門王以煉金作盾二百、每盾需金六百舍客勒、
9.16又以煉金作干三百、每干需金三百舍客勒、王置於利巴嫩林宮、
9.17又以象牙製大寶座一、包以精金、
9.18其階六級、有金足几、與座相連、座之左右有扶手、二獅旁立、
9.19六級各有二獅、左一右一、共十有二、他國未有若是之製也、
9.20所羅門王所有之爵、悉以金製、利巴嫩林宮諸器、皆為精金、當所羅門時、銀不為貴、
9.21因王有舟、與戶蘭僕同往他施、其舟三年一返、載金銀、象牙、猿猴、孔雀而歸、
9.22所羅門王之貨財與智慧、超乎天下列王、
9.23天下列王、咸求見所羅門、以聽其智慧、即上帝賦於其心者、
9.24各進貢物、即金器銀器、衣服軍械、香品馬騾、歲有定例、
9.25所羅門有服車之馬四千廄、騎兵一萬二千、置於屯車之邑、及王都耶路撒冷、
9.26所羅門統轄諸王、自大河至非利士地、延及埃及界、
9.27王使銀在耶路撒冷如石、香柏多如谷中之桑、
9.28有為所羅門驅馬、自埃及與列國而至、·
9.29所羅門其餘事蹟之始末、載於先知拿單書、與示羅人亞希雅預言之書、及先見易多論尼八子耶羅波安、啟示之書、
9.30所羅門在耶路撒冷為以色列全族之王、歷四十年、
9.31與其列祖偕眠、葬於父大衛城、子羅波安嗣位、
10.1羅波安往示劍、因以色列眾至彼、欲立之為王、
10.2昔尼八子耶羅波安避所羅門王、遁於埃及居焉、既聞此事、則返、
10.3民眾遣人招之、遂與以色列眾、來見羅波安曰、
10.4爾父使我儕負軛艱苦、爾其輕爾父之重軛、與艱苦之役事、我則服事爾、
10.5曰、越三日、復來見我、民乃去、
10.6其父所羅門存日、有侍其前之耆老、羅波安王與之議曰、汝有何謀、以答斯民、
10.7僉曰、如爾恩待斯民、使其心悅、答以善言、則必永為爾僕、
10.8惟王違棄耆老之謀、與侍其前、偕己同長之少者謀、
10.9曰、斯民謂我云、爾父加我之軛、求爾輕之、汝有何謀、以答斯民、
10.10偕彼同長之少者曰、斯民謂爾云、爾父使我負重軛、求為我輕之、可答之曰、我之小指、巨於我父之腰、
10.11我父使爾負重軛、我必益之、我父責爾以鞭、我則責爾以蠍、
10.12越三日、耶羅波安與民眾、咸詣羅波安、循王所命、越三日復來見我之言、
10.13羅波安王以厲詞答之、違棄耆老之謀、
10.14依少者之謀、告之曰、我父使爾負重軛、我必益之、我父責爾以鞭、我則責爾以蠍、
10.15王不聽民所求、是事由於上帝、以應耶和華藉示羅人亞希雅、告尼八子耶羅波安之言、
10.16以色列眾見王不聽、則謂王曰、我與大衛何與、我於耶西子無業、以色列人歟、爾其歸幕、大衛家歟、爾其自顧、以色列人遂歸其幕、
10.17惟居猶大諸邑之以色列人、羅波安為其王、
10.18羅波安王遣司力役之哈多蘭至以色列人、以色列人以石擊斃之、羅波安王亟登車、遁於耶路撒冷、
10.19於是以色列人叛大衛家、至於今日、
11.1羅波安至耶路撒冷、集猶大與便雅憫家、所簡戰士、十有八萬、欲與以色列戰、俾國復歸於己、
11.2耶和華諭上帝僕示瑪雅曰、
11.3告猶大王、所羅門子羅波安、及猶大便雅憫地之以色列人曰、
11.4耶和華云、勿往與昆弟戰、其各歸家、蓋是事由於我也、眾從耶和華言而歸、不往攻耶羅波安、
11.5羅波安居耶路撒冷、建邑於猶大、以為保障、
11.6即伯利恆、以坦、提哥亞、
11.7伯夙、梭哥、亞杜蘭、
11.8迦特、瑪利沙、西弗、
11.9亞多萊音、拉吉、亞細加、
11.10瑣拉、亞雅倫、希伯崙、皆在猶大便雅憫為堅城、
11.11羅波安鞏固諸保障、中置軍長、儲備糧食、與油及酒、
11.12備干戈於諸邑、使之固甚、猶大便雅憫咸屬之、
11.13遍以色列之祭司利未人、自四境來歸之、
11.14利未人離其鄉里產業、至猶大及耶路撒冷、因耶羅波安與其眾子逐之、不容其供祭司職、奉事耶和華、
11.15耶羅波安為崇邱、與牡山羊像、及所製之牛犢、設立祭司、
11.16以色列各支派中、凡專心尋求以色列之上帝耶和華者、皆隨利未人至耶路撒冷、祭其列祖之上帝耶和華、
11.17固猶大國、強所羅門子羅波安之勢、歷至三年、因其三年遵行大衛與所羅門之道也、·
11.18羅波安娶大衛子耶利摩女瑪哈拉為后、又娶耶西子以利押女亞比孩、
11.19亞比孩生耶烏施、示瑪利雅、撒罕、
11.20後娶押沙龍女瑪迦、生亞比雅、亞太、細撒、示羅密、
11.21羅波安娶后妃十八、嬪嬙六十、生子二十八、女六十、惟愛押沙龍女瑪迦、過諸后妃、
11.22羅波安立瑪迦子亞比雅為冢子、冠諸昆弟、蓋欲立之為王也、
11.23羅波安行事明敏、散置諸子於猶大便雅憫四境之堅城、且厚賜糧食、為之多覓配偶、
12.1羅波安國固己強、乃棄耶和華之法律、以色列眾效之、
12.2羅波安王五年、埃及王示撒來攻耶路撒冷、因其獲罪於耶和華也、
12.3示撒率車千二百乘、騎兵六萬、自埃及所從之眾、路比人、蘇基人、古實人、不可勝數、
12.4取猶大之堅城、遂至耶路撒冷、
12.5猶大牧伯、緣示撒故、集於耶路撒冷、先知示瑪雅、來見羅波安與牧伯曰、耶和華云、爾曹棄我、故我遺爾於示撒手、
12.6王與牧伯自卑曰、耶和華乃義、
12.7耶和華見其自卑、則諭示瑪雅曰、彼既自卑、我不滅之、必稍施拯救、不藉示撒手、洩我怒於耶路撒冷、
12.8惟彼眾必為示撒僕、使知服我之役、與服列邦之役孰愈、
12.9於是埃及王示撒來攻耶路撒冷、奪耶和華室及王宮之寶物、悉攜之去、亦奪所羅門所製之金干、
12.10羅波安王作銅干代之、付於守宮門之侍衛長、
12.11王入耶和華室時、侍衛至而執干、後則反諸侍衛之室、
12.12因王自卑、耶和華之怒遂息、不加殄滅、且在猶大中、尚有善事存焉、
12.13羅波安王自強、為王於耶路撒冷、其即位時、年四十有一、在耶路撒冷、即耶和華於以色列諸支派中、所簡寄名之邑、為王歷十七年、其母名拿瑪、亞捫人也、
12.14羅波安行惡、因不致志尋求耶和華、
12.15羅波安事蹟之始末、載於先知示瑪雅、與先見易多之史記、羅波安與耶羅波安、常相戰鬥、
12.16羅波安與其列祖偕眠、葬於大衛城、子亞比雅嗣位、
13.1耶羅波安王十八年、亞比雅即位、為猶大王、
13.2在耶路撒冷為王三年、其母名米該亞、基比亞人烏列女也、亞比雅與耶羅波安戰、
13.3亞比雅率所簡英勇之戰士四十萬、耶羅波安率所簡壯健之勇士八十萬、列陳逆之、
13.4亞比雅立於以法蓮山地之洗瑪臉岡、曰、耶羅波安及以色列眾、其聽我言、
13.5以色列之上帝耶和華曾立鹽約、以以色列國永賜大衛、及其子孫、爾豈不知乎、
13.6乃大衛子所羅門之僕、尼八子耶羅波安、起而叛其主、
13.7無賴之匪徒糾集從之、恃強以攻所羅門子羅波安、時羅波安沖弱、不能禦之、
13.8今爾有意敵大衛子孫所治耶和華之國、爾之人數甚多、且有耶羅波安為爾所製金犢、以為神者偕爾、
13.9爾曹非逐耶和華之祭司、亞倫後裔、及利未人、為己立祭司、循異邦之例乎、凡人攜牡犢一、牡羊七而來、自為區別、則可為祭司、以奉虛無之神、
13.10至於我儕、耶和華為我上帝、我未棄之、亦有奉事耶和華之祭司、亞倫子孫、及利未人、供其役事、
13.11每朝夕獻燔祭芳品、奉於耶和華、列陳設餅於精金之几、有金燈臺與盞、每夕燃之、蓋我儕守我上帝耶和華之命、惟爾曹棄之、
13.12上帝偕我、為我首領、其祭司吹角、向爾發聲示警、以色列人歟、勿與爾列祖之上帝耶和華戰、蓋爾必不利達也、
13.13耶羅波安設伏於猶大人後、於是以色列人在前、伏兵在後、
13.14猶大人回顧、見其前後列陳、則籲耶和華、祭司吹角、
13.15猶大人號呼、是時上帝擊耶羅波安及以色列眾、於亞比雅暨猶大人前、
13.16以色列人遁、上帝付之猶大人手、
13.17亞比雅與其民大行殺戮、以色列之選兵、隕沒者五十萬、
13.18是時以色列人降服、猶大人獲勝、因賴其列祖之上帝耶和華也、
13.19亞比雅追襲耶羅波安、奪取數邑、即伯特利與其鄉里、耶沙拿與其鄉里、以法拉音與其鄉里、
13.20亞比雅存日、耶羅波安不復振興、耶和華擊之而死、
13.21惟亞比雅日強、娶后妃十四、生子二十二、女十六、
13.22亞比雅其餘事蹟、及其言行、皆載於先知易多傳、
14.1亞比雅與其列祖偕眠、葬於大衛城、子亞撒嗣位、其在位時、國享平康、凡歷十年、
14.2亞撒行其上帝耶和華所視為善為正者、
14.3除異邦之祭壇與崇邱、毀柱像、斫木偶、
14.4命猶大人尋求其列祖之上帝耶和華、行其法律誡命、
14.5除猶大諸邑之崇邱與日像、其時國享平康、
14.6於猶大建堅城、其地平靖、數年息戰、蓋耶和華錫以綏安、
14.7亞撒謂猶大人曰、我儕當建斯邑、周築城垣、建樓、置門與楗、地尚屬我、因我尋求我上帝耶和華、既尋求之、則賜我四境平康、於是建築順利、
14.8亞撒之軍、出自猶大執干戈者三十萬、出自便雅憫執盾挽弓者二十八萬、皆勇士也、
14.9古實人謝拉率軍百萬、車三百乘、出而攻之、至瑪利沙、
14.10亞撒出迓、列陳於洗法谷、在瑪利沙、
14.11亞撒籲其上帝耶和華曰、耶和華歟、在強者弱者之間、爾外無助者、我上帝耶和華、尚其助我、我惟爾是恃、奉爾之名來禦斯眾、耶和華歟、爾為我之上帝、勿容人勝爾、
14.12耶和華乃擊古實人、於亞撒及猶大人前、古實人遁、
14.13亞撒與所偕之民眾、追之至基拉耳、古實人隕沒者甚眾、不復成軍、因敗於耶和華及其軍前、猶大人獲其貨財甚多、
14.14又擊基拉耳四周之邑、以耶和華使之恐懼故也、諸邑多有貨財、猶大人劫掠之、
14.15又擊群畜之牢、取羊駝無數、歸耶路撒冷、
15.1上帝之神感俄德子亞撒利雅、
15.2乃出迎亞撒、謂之曰、亞撒及猶大便雅憫眾歟、其聽我言、爾若從耶和華、耶和華則偕爾、爾若求之、則必遇之、爾若棄彼、彼必棄爾、
15.3以色列人無真神、無訓誨之祭司、亦無法律、為日已久、
15.4惟遭難時、則歸向以色列之上帝耶和華、尋求而遇之、
15.5爾時、人之出入、不得平康、列國居民、大受騷擾、
15.6國攻國、邑攻邑、互相糜爛、蓋上帝以諸難擾之也、
15.7其強乃心、勿弱厥手、緣爾所為、必獲其賞、
15.8亞撒聞俄德子先知亞撒利雅之預言、則強厥志、於猶大便雅憫全地、及以法蓮山地所得之邑、除諸可憎之物、重修廊前耶和華之壇、
15.9集猶大便雅憫眾、以及旅於其中之以法蓮人、瑪拿西人、西緬人、蓋以色列人見上帝耶和華偕亞撒、歸之者甚眾、
15.10亞撒十五年三月、眾集於耶路撒冷、
15.11是日於所獲之物中、以牛七百、羊七千、獻於耶和華、
15.12立約、一心一意尋求其列祖之上帝耶和華、
15.13凡不尋求以色列之上帝耶和華者、無論尊卑男女、必致之死、
15.14乃大聲而呼、吹角與笳、向耶和華而誓、
15.15猶大人咸喜此誓、因其盡心而誓、盡意尋求耶和華而遇之、耶和華亦錫之四境綏安、
15.16亞撒王貶其祖母瑪迦太后之位、因其為亞舍拉作可憎之像、亞撒乃斫其像、搗之為粉、焚於汲淪溪濱、
15.17惟以色列中之崇邱、尚未去之、然亞撒之心、畢生專一、
15.18以父及己所獻之金銀與器皿、進奉於上帝室、
15.19嗣後至亞撒三十五年、不復有戰事、
16.1亞撒三十六年、以色列王巴沙上攻猶大、建拉瑪、使人不得出入於猶大王亞撒所、
16.2亞撒取耶和華室及王宮府庫之金銀、饋於居大馬色之亞蘭王便哈達曰、
16.3爾我有約、如昔爾父與我父然、今我饋爾金銀、請廢爾與以色列王巴沙之約、使之去我、
16.4便哈達從亞撒王之言、遣其軍長、攻以色列之邑、乃擊以雲、但、亞伯瑪音、及拿弗他利府庫之邑、
16.5巴沙聞之、遂不建拉瑪、止其工作、
16.6亞撒王率猶大眾、取巴沙建拉瑪之木石、以建迦巴與米斯巴、
16.7是時先見哈拿尼詣猶大王亞撒、謂之曰、因爾恃亞蘭王、不恃爾之上帝耶和華、故亞蘭王之軍脫於爾手、
16.8古實人、路比人、其軍非甚大乎、車騎非至多乎、因爾恃耶和華、彼則付於爾手、
16.9蓋耶和華之目遍及天下、凡專心向之者、必顯其力以助之、爾所行者愚也、今而後爾必有戰事、
16.10亞撒因此怒先見、囚之於獄、斯時又虐民中數人、
16.11亞撒事蹟之始末、載於猶大以色列列王紀、
16.12亞撒為王三十九年、足疾甚劇、遘疾時、不求耶和華、而求醫士、
16.13在位四十一年而卒、與列祖偕眠、
16.14葬於大衛城、在己所鑿之墓、置於床、充以諸香品、即依調香法所製者、又為之焚物甚多、
17.1亞撒子約沙法嗣位、自強、以禦以色列族、
17.2駐兵於猶大之堅城、置戍於猶大地、及其父亞撒所得以法蓮之邑、
17.3耶和華偕之、緣循厥祖大衛始初之道、不求巴力、
17.4惟求其父之上帝、遵其誡命、不效以色列人所行、
17.5緣此、耶和華鞏固其國、猶大人咸進貢、富有貨財、大得尊榮、
17.6奮志行耶和華之道、且除猶大之崇邱與木偶、
17.7在位三年、遣其牧伯便亥伊勒、俄巴底、撒迦利雅、拿坦業、米該亞、往猶大諸邑訓民、
17.8並遣利未人示瑪雅、尼探雅、西巴第雅、亞撒黑、示米拉末、約拿單、亞多尼雅、多比雅、駝巴多尼雅、又有祭司以利沙瑪、約蘭偕之、
17.9眾乃攜耶和華律書、巡行猶大諸邑訓民、
17.10耶和華使猶大四周之國畏懼、不與約沙法戰、
17.11非利士人有獻物貢銀於約沙法、亞拉伯人獻牡綿羊七千七百、牡山羊七千七百、
17.12約沙法日漸強大、在猶大建保障、及府庫之邑、
17.13在猶大各城多有工作、在耶路撒冷有英武之士、
17.14循其宗族、其數如左、猶大之千夫長、押拿為首、率勇士三十萬、
17.15其次、軍長約哈難、率二十八萬、
17.16其次、細基利子亞瑪斯雅、樂獻己於耶和華、率勇士二十萬、
17.17便雅憫有勇士以利雅大、率執弓持干者二十萬、
17.18其次、約薩拔、率備戰者十八萬、
17.19斯眾皆役事於王、此外、王又置人於猶大之堅城、
18.1約沙法富有貨財、大得尊榮、與亞哈聯姻、
18.2越數年、往撒瑪利亞見亞哈、亞哈為彼與從者、宰牛羊甚多、聳其同往基列拉末、
18.3以色列王亞哈謂猶大王約沙法曰、爾願與我偕往基列拉末乎、曰、爾我無異、我民如爾民、必偕爾以戰、
18.4約沙法謂以色列王曰、請先諮諏耶和華、
18.5以色列王乃集先知四百人、謂之曰、我往基列拉末以戰、可否、曰、往哉、上帝必付之於王手、
18.6約沙法曰、在此、非尚有耶和華之先知、可詢之乎、
18.7以色列王曰、尚有一人、音拉子米該雅、可藉之諮諏耶和華、然我憾之、因其論我之預言、有凶而無吉、約沙法曰、王勿言是、
18.8以色列王召一宦者、曰、速令音拉子米該雅至、
18.9以色列王與猶大王約沙法、各衣朝服、坐於位、在撒瑪利亞邑門之場、眾先知預言於其前、
18.10基拿拿子西底家曾製鐵角、曰、耶和華云、爾必以此角觸亞蘭人、至於盡滅、
18.11眾先知亦如是預言曰、可往基列拉末、而得利達、耶和華將付之於王手、
18.12往召米該雅之使謂之曰、諸先知眾口一辭、以吉語告王、請爾與彼同辭、告以吉語、
18.13米該雅曰、我指維生之耶和華而誓、我上帝所諭者、我必言之、
18.14既至王前、王曰、米該雅、我儕往基列拉末以戰、可否、曰、可往、而得利達、敵必被付於爾手、
18.15王曰、我須幾次囑爾、奉耶和華名與我言、惟以誠實乎、
18.16曰、我觀以色列眾散布於山、猶羊無牧、耶和華云、斯眾無主、可各安歸其家、
18.17以色列王謂約沙法曰、我豈不云、彼論我之預言、有凶無吉乎、
18.18米該雅曰、其聽耶和華之言、我見耶和華坐於其位、天上萬軍咸侍左右、
18.19耶和華曰、誰願誘以色列王亞哈、往基列拉末而隕沒乎、其一曰如此、其一曰如彼、
18.20後有神出、立於耶和華前曰、我願誘之、曰、何以誘之、
18.21曰、我將出為誑言之神、在其眾先知之口、曰、爾往為之、必成其事、
18.22今耶和華以誑言之神、置爾眾先知之口、耶和華有言、將加禍於爾、
18.23基拿拿子西底家、前批米該雅之頰、曰、耶和華之神自我往與爾言、由於何途、
18.24曰、爾匿密室之日、則必見之、
18.25以色列王曰、執米該雅、歸付邑宰亞們、及王子約阿施、
18.26告之曰、王命拘此夫於獄、食以艱苦之餅、飲以艱苦之水、待我安歸、
18.27米該雅曰、如爾安歸、則是耶和華未藉我而言、又曰、諸民、爾其聽之、·
18.28以色列王與猶大王約沙法、往基列拉末、
18.29以色列王謂約沙法曰、我將改裝入陳、惟爾當衣王服、以色列王遂改裝、二人入陳、
18.30亞蘭王曾命車長曰、尊卑俱勿與戰、惟與以色列王而已、
18.31車長見約沙法、則曰、此乃以色列王也、遂轉戰之、約沙法號呼、耶和華上帝助之、使敵去之、
18.32車長見非以色列王、則返而不追、
18.33有人偶爾挽弓、射中以色列王甲縫、王謂御者曰、我重傷矣、旋車載我出軍、
18.34是日戰勢劇烈、以色列王強立於車、以禦亞蘭人、至於日夕、日入時乃卒、
19.1猶大王約沙法安歸耶路撒冷、而返其宮、
19.2先見哈拿尼子耶戶出迓曰、爾助惡人、愛憾耶和華者、宜乎、因此、耶和華之怒及爾、
19.3然爾尚有善事在焉、即除境內之木偶、致志尋求上帝也、·
19.4約沙法居耶路撒冷、後巡民間、自別是巴至以法蓮山地、令民復歸其列祖之上帝耶和華、
19.5且立士師於境內、在猶大之堅城、諸邑皆然、
19.6謂士師曰、慎爾所行、蓋爾聽訟非為人、乃為耶和華、爾行鞫時、耶和華與爾偕焉、
19.7當寅畏耶和華、慎爾所為、因我上帝耶和華無不義、不偏視、不受賄也、
19.8約沙法亦立利未人與祭司、及以色列族長於耶路撒冷、為耶和華行鞫聽訟、居於耶路撒冷、
19.9王命之曰、爾當寅畏耶和華、專心誠實行此、
19.10爾之昆弟居於各邑、如有訟事就爾、或為流血、或犯法度誡命、典章律例、當訓戒之、免其獲罪於耶和華、致耶和華之怒及爾、與爾昆弟、爾依此而行、則無罪矣、
19.11凡屬耶和華之事、大祭司亞瑪利雅總理之、凡屬王事、猶大族長、以實瑪利子西巴第雅總理之、利未人為爾之有司、當強乃志而行、願耶和華與善者偕焉、
20.1厥後、摩押人、亞捫人、及米烏尼人、來攻約沙法、
20.2或告約沙法曰、有群眾自海外亞蘭來攻爾、今在哈洗遜他瑪、即隱基底、
20.3約沙法懼、決意尋求耶和華、於猶大全地、宣告禁食、
20.4猶大人自諸邑而來、會集尋求耶和華、
20.5約沙法立於猶大及耶路撒冷會中、在耶和華室之新院前、
20.6曰、我列祖之上帝耶和華歟、爾非天上上帝乎、爾非治萬民諸國乎、爾手有能有力、無人能禦爾也、
20.7我上帝歟、斯土居民、爾非逐於爾民以色列前、以此地錫予爾友亞伯拉罕之裔、至於永久乎、
20.8彼乃居之、為爾名而建聖所、
20.9曰、災害若臨於我、或鋒刃懲罰、或疫癘饑饉、緣爾名在此室、我則立於此室與爾之前、因遇難而籲爾、爾必垂聽、而施救援、
20.10試觀亞捫人、摩押人、及西珥山人、即以色列族出埃及時、爾所禁侵其境、使轉離之、不加翦滅者、
20.11今彼若何報我、乃來逐我、出爾所賜為業之地、
20.12我上帝歟、爾不懲之乎、我儕無力禦此攻我之眾、不知所為、我目惟爾是望、
20.13猶大人眾、與其妻室、子女孩提、咸立於耶和華前、
20.14耶和華之神於會中、感利未人亞薩裔、瑪探雅玄孫、耶利曾孫、比拿雅孫、撒迦利雅子雅哈悉、
20.15乃曰、猶大人眾、耶路撒冷居民、約沙法王、爾其聽之、耶和華告爾云、勿緣斯眾、畏葸恐惶、蓋此戰不在爾、乃在上帝也、
20.16明日彼眾由洗斯阪而上、爾可下而迎之、必遇之於谷口、耶魯伊勒野前、
20.17爾無庸戰、當列陳而立、觀耶和華之救援、猶大與耶路撒冷人歟、勿畏葸、勿恐惶、明日出而禦之、蓋耶和華與爾偕焉、
20.18約沙法俯首面地、猶大人眾、與耶路撒冷居民、俯伏於耶和華前、而崇拜之、
20.19哥轄可拉二族之利未人起立、頌讚以色列之上帝耶和華、其聲甚大、
20.20翌日、民眾夙興、往提哥亞野、出時、約沙法立而言曰、猶大人與耶路撒冷居民歟、宜聽我言、信爾之上帝耶和華、則必堅立、信其先知、則必亨通、
20.21約沙法既與民議、遂立人謳歌耶和華、衣聖服行於軍前曰、當稱謝耶和華、以其慈惠永存、
20.22甫謳歌頌讚時、耶和華發伏兵、以敵來攻猶大之亞捫人、摩押人、及西珥山人、俱為所擊、
20.23蓋亞捫人、摩押人、起攻西珥山人、殺而滅之、既殲西珥人、則自相殘殺、
20.24猶大人至曠野戍樓、以望群眾、見屍仆地、無一逃者、
20.25約沙法與民來取敵人之物、在屍中得貨財珍寶甚多、剝屍所得、過於所能負荷、取之三日、物多故也、
20.26越至四日、集於比拉迦谷、頌讚耶和華、故其地名曰比拉迦谷、至於今日、
20.27約沙法率猶大與耶路撒冷人、歡然而歸耶路撒冷、因耶和華使之勝敵而喜也、
20.28鳴琴鼓瑟吹角、至耶路撒冷、詣耶和華室、
20.29列邦諸族聞耶和華擊以色列人之敵、無不畏懼上帝、
20.30約沙法之國平康、以其上帝錫之四境綏安也、·
20.31約沙法為猶大王、即位時、年三十有五、在耶路撒冷為王、歷二十五年、其母名阿蘇巴、示利希女也、
20.32約沙法循其父亞撒之道、不偏離之、行耶和華所悅、
20.33惟崇邱未廢、民未決志歸其列祖之上帝、
20.34約沙法其餘事蹟之始末、俱載於哈拿尼子耶戶書、入於以色列列王紀、·
20.35此後、猶大王約沙法、與以色列王亞哈謝聯盟、亞哈謝行惡特甚、
20.36約沙法與之協和、造舟於以旬迦別、欲往他施、
20.37瑪利沙人多大瓦子以利以謝、向約沙法預言曰、因爾與亞哈謝聯盟、耶和華必毀爾之所造、於是舟破、不能往他施、
21.1約沙法與列祖偕眠、同葬於大衛城、子約蘭嗣位、
21.2約蘭弟、約沙法子、亞撒利雅、耶歇、撒迦利雅、亞撒利雅、米迦勒、示法提雅、皆以色列王約沙法子、
21.3其父厚賜以金銀珍寶、及猶大之堅城、約蘭為長子、故以國予之、
21.4約蘭興起、得治其父之國、則自強霸、以刃戮其諸弟、及以色列牧伯數人、
21.5約蘭即位時、年三十有二、在耶路撒冷為王、凡歷八年、
21.6循以色列列王之道、效亞哈家所為、蓋娶亞哈女為后、行耶和華所惡、
21.7然耶和華不欲滅大衛家、因與大衛立約、許以永賜燈光於彼、爰及子孫、
21.8當約蘭時、以東叛猶大、脫於其手、立王自治、
21.9約蘭率軍長、及所有之車而往、以東人圍之、約蘭夜起擊之、及其車長、
21.10如是以東叛猶大、至於今日、立拿亦同時而叛、因約蘭違棄其列祖之上帝耶和華也、
21.11且建崇邱於猶大山、使耶路撒冷居民徇欲、誘惑猶大人、
21.12有先知以利亞之書至曰、爾祖大衛之上帝耶和華云、因爾不循爾父約沙法、與猶大王亞撒之道、
21.13乃從以色列列王之道、使猶大人及耶路撒冷居民徇欲、如亞哈家然、又戮爾父家諸弟、愈於爾者、
21.14耶和華必以巨災擊爾民、與爾妻孥、及凡所有、
21.15爾必患腸疾甚劇、日即墜脫、·
21.16耶和華激非利士人、與附近古實之亞拉伯人、來攻約蘭、
21.17侵入猶大、掠王宮之貨財、虜其諸子后妃、除季子約哈斯外、一子靡遺、
21.18此後、耶和華使約蘭患腸疾、莫能療治、
21.19厥疾纏綿、越二年腸墜、痛極而卒、其民不為之焚物、如昔之為其列祖然、
21.20約蘭即位時、年三十有二、在耶路撒冷為王、凡歷八年、逝世無人思慕、葬於大衛城、不在列王之墓、
22.1耶路撒冷居民立約蘭季子亞哈謝、繼之為王、因與亞拉伯人同來攻營之群眾、殺約蘭諸子之長者、故亞哈謝為王、
22.2其即位時、年二十有二、在耶路撒冷為王、僅歷一年、其母名亞他利雅、暗利女孫也、
22.3亞哈謝循亞哈家之道、蓋其母主謀、使之行惡、
22.4行耶和華所惡、如亞哈家然、其父沒後、亞哈家為之主謀、致其淪喪、
22.5且從亞哈家之謀、偕以色列王亞哈子約蘭、往基列拉末、與亞蘭王哈薛戰、約蘭為亞蘭人所傷、
22.6返耶斯列、療其在拉末與亞蘭王哈薛戰時、所受之傷、猶大王約蘭子亞撒利雅、〈即亞哈謝〉因其疾病、下耶斯列視之、
22.7亞哈謝往見約蘭而淪亡、乃由於上帝、蓋彼既至、則偕約蘭出迎寧示子耶戶、即耶和華所膏、以滅亞哈家者、
22.8耶戶懲罰亞哈家時、遇猶大牧伯、與服事亞哈謝之諸姪、遂殺之、
22.9亞哈謝匿於撒瑪利亞、耶戶索之、人執而解於耶戶前殺之、為之殯葬、曰、約沙法盡心尋求耶和華、此其子也、亞哈謝家無力保其國祚、·
22.10亞哈謝母亞他利雅見子已死、起而殲滅猶大王室、
22.11約蘭王女、亞哈謝妹、祭司耶何耶大妻約示巴於見殺之王子中、竊亞哈謝子約阿施出、與其乳媼藏於寢室、以避亞他利雅、免其被殺、
22.12偕匿於上帝室、歷有六年、亞他利雅治理斯土、
23.1越至七年、耶何耶大自強、召百夫長、耶羅罕子亞撒利雅、約哈難子以實瑪利、俄備得子亞撒利雅、亞大雅子瑪西雅、細基利子以利沙法、與之立約、
23.2眾乃遍行猶大、自猶大諸邑、集利未人、及以色列族長、咸至耶路撒冷、
23.3會眾在上帝室與王立約、耶何耶大謂眾曰、王子必當嗣位、循耶和華論大衛子孫之言、
23.4今當如是而行、祭司及利未人安息日入值者、三分之一為司閽、
23.5三分之一守王宮、三分之一守基址門、民眾在耶和華室院、
23.6祭司及供役之利未人為聖、可入耶和華室、其外不許他人入之、民眾當守耶和華所命、
23.7利未人各執器械而環王、凡入室者、必殺之、王出入時、必偕之、
23.8利未人與猶大眾、皆遵祭司耶何耶大之命、各率其人、安息日入值退值者、蓋祭司耶何耶大不令退值之班歸也、
23.9祭司耶何耶大以上帝室大衛王之戈盾干、予百夫長、
23.10使民眾各執器械而立、自室右至室左、附壇與室、在王四周、
23.11遂導王子出、加冕於其首、予以法律、立之為王、耶何耶大及其子膏之、眾曰、願王萬歲、
23.12亞他利雅聞民奔走頌王之聲、則入耶和華室、至於民所、
23.13望見王立於室門柱側、百夫長與吹角者、侍於王側、四境之民歡欣吹角、謳歌者以樂器和眾頌美、亞他利雅裂衣、呼曰、叛矣、叛矣、
23.14祭司耶何耶大率統軍之百夫長出、命曰、由隊伍之間擁之出、隨其後者、必殺以刃、蓋祭司曰、勿殺之於耶和華室、
23.15遂辟易而出之、至附近馬門之王宮、殺之於彼、·
23.16耶何耶大與民及王立約、必為耶和華之民、
23.17民眾皆往巴力廟毀之、摧其壇、碎其像、殺巴力之祭司瑪坦於壇前、
23.18耶何耶大設官守耶和華室、使利未人祭司掌之、昔大衛分其班次於耶和華室、使獻燔祭於耶和華、循摩西律所載、歡呼謳歌、依大衛所定之例、
23.19又立閽人守耶和華室門、凡不潔者、不許入之、
23.20乃率百夫長、貴胄民長、以及四境之民、自耶和華室、導王而下、由上門入王宮、俾踐國位、
23.21四境之民歡樂、邑內平康、亞他利雅見殺以刃、
24.1約阿施即位時、年七歲、在耶路撒冷為王、歷四十年、其母名西比亞、別是巴人也、
24.2祭司耶何耶大存日、約阿施行耶和華所悅、
24.3耶何耶大為之娶后妃二、誕生子女、
24.4厥後、約阿施有意重修耶和華室、
24.5乃召祭司及利未人、謂之曰、其往猶大諸邑、由以色列眾徵金、歲修爾上帝之室、當速成此事、而利未人延緩、
24.6王召祭司長耶何耶大、謂之曰、曷不使利未人、由猶大及耶路撒冷、循耶和華僕摩西與以色列會眾所定、徵其稅金、為法幕所用、
24.7蓋惡婦亞他利雅之子、曾毀上帝室、以耶和華室中區別為聖之物、奉於巴力、
24.8於是王命造匱、置於耶和華室門外、
24.9在猶大及耶路撒冷宣告、命納稅金、奉於耶和華、即上帝僕摩西在曠野、所命以色列人者、
24.10牧伯民眾、欣然攜金投匱、迨眾畢納、
24.11利未人舁匱至王之有司、見金甚多、王之繕寫、與祭司長之屬吏、至而傾之、復置其所、日日如是、積金甚繁、
24.12王與耶何耶大、以金予在耶和華室供役之人、俾雇瓦工木工、鐵工銅工、重修耶和華室、
24.13諸工操作、逐漸修葺、使上帝室復其舊式、而鞏固之、
24.14厥功告成、攜餘金至王與耶何耶大、以製耶和華室之器、供事獻祭所用、又作匙與金銀諸器、耶何耶大存日、國民恆獻燔祭於耶和華室、
24.15耶何耶大壽高年邁而卒、時、百有三十歲、
24.16葬於大衛城、在列王之中、因其行善於以色列人、奉事上帝、修其室也、
24.17耶何耶大卒後、猶大牧伯詣王拜之、王從其言、
24.18遂棄其列祖之上帝耶和華室、奉事亞舍拉及偶像、緣此罪戾、震怒及於猶大與耶路撒冷、
24.19然耶和華仍遣先知導之歸己、先知戒之、而彼不聽、
24.20上帝之神感祭司耶何耶大子撒迦利亞、乃立於上、告民曰、上帝云、爾何干耶和華之命、致不亨通、爾既棄耶和華、彼亦棄爾、
24.21民遂同謀、循王所命、以石擊斃之、於耶和華室院、
24.22如是、約阿施王不憶其父耶何耶大相待之恩、而殺其子、臨死則曰、願耶和華鑒而究之、·
24.23歲暮、亞蘭軍來攻約阿施、至猶大與耶路撒冷、殺民中諸牧伯、以所掠之貨財、送至大馬色王、
24.24亞蘭來軍雖少、耶和華因民眾棄其列祖之上帝耶和華、付大軍於敵手、以懲約阿施、
24.25會其疾甚、亞蘭人舍之而去、彼之臣僕同謀、為其流祭司耶何耶大子之血、弒之於床、葬於大衛城、惟不在列王之墓、
24.26同謀者、乃亞捫婦示米押子撒拔、摩押婦示米利子約薩拔、
24.27約阿施諸子之事、與約阿施所受之警戒、及重修上帝室之事、俱載於列王紀傳、子亞瑪謝嗣位、
25.1亞瑪謝即位時、年二十有五、在耶路撒冷為王、歷二十九年、其母名約耶但、耶路撒冷人也、
25.2亞瑪謝行耶和華所悅、惟心不專、
25.3其國既固、則誅弒其父王之臣、
25.4而不殺其子、依摩西律書所載、耶和華命曰、勿因子而殺父、勿因父而殺子、各因己罪而死、
25.5亞瑪謝集猶大與便雅憫眾、循其宗族、立千夫長、百夫長、又核其人數、自二十歲以上、得被簡能臨陳、執戈持干之戰士三十萬、
25.6又以銀一百他連得、在以色列國募英勇之士十萬、
25.7有上帝僕來見王曰、王歟、勿使以色列軍與爾偕往、蓋以色列族以法蓮之裔、耶和華不與之偕、
25.8如爾必往、則奮勇以戰、惟上帝必使爾仆於敵前、因上帝有力助之、亦有力仆之也、
25.9亞瑪謝謂上帝僕曰、我已以銀一百他連得、予以色列軍、將若何、曰、耶和華能以多於此者賜爾、
25.10於是亞瑪謝區別自以法蓮而來之軍、遣之歸、彼眾甚怒猶大人、忿然而返、
25.11亞瑪謝毅然率民而出、至鹽谷、殺西珥人一萬、
25.12猶大族又生擒一萬、引至巖巔、擲之下而碎之、
25.13亞瑪謝所遣歸之軍、不令偕往以戰者、攻猶大諸邑、自撒瑪利亞至伯和崙、殺人三千、劫物無算、·
25.14亞瑪謝戮以東人而返、攜西珥族之神像、立為己神、跪拜其前、向之焚香、
25.15故耶和華怒亞瑪謝、遣先知告之曰、斯神未援其民於爾手、爾求之奚為、
25.16先知與王言時、王曰、我儕豈立爾為王之謀士、爾休矣、何為見撻、先知乃止、既而曰、我知上帝決意滅爾、因爾行此、不聽我勸戒也、·
25.17猶大王亞瑪謝與人謀、遣使見耶戶孫、約哈斯子、以色列王約阿施曰、來、爾我晤面、
25.18以色列王約阿施遣使見猶大王亞瑪謝曰、利巴嫩之蒺藜、遣使謂利巴嫩之香柏曰、以爾女妻我子、有利巴嫩之野獸過之、踐其蒺藜、
25.19爾謂我已擊以東人、乃心高而自誇、安居於家可耳、何為招禍、以致傾覆、猶大與爾偕亡乎、
25.20亞瑪謝弗聽、此乃由於上帝、欲付之於敵手、因其求以東神也、
25.21以色列王約阿施遂上、與猶大王亞瑪謝、晤面於猶大之伯示麥、
25.22猶大人敗於以色列人前、遁而歸幕、
25.23以色列王約阿施、擒約哈斯〈亦名亞哈謝〉孫、約阿施子、猶大王亞瑪謝於伯示麥、攜至耶路撒冷、毀其城垣、自以法蓮門、至城隅之門、凡四百肘、
25.24取上帝室中、俄別以東所守之金銀與器皿、及王宮之貨財、並取人為質、而返撒瑪利亞、·
25.25以色列王約哈斯子約阿施卒後、猶大王約阿施子亞瑪謝、猶在世十五年、
25.26亞瑪謝其餘事蹟之始末、俱載於猶大以色列列王紀、
25.27自亞瑪謝離棄耶和華而後、有人在耶路撒冷謀叛、遂遁於拉吉、叛黨遣人追之、至拉吉弒之、
25.28乃以馬負其屍、同列祖葬於猶大城、
26.1猶大民眾立烏西雅、〈又名亞撒利雅〉繼其父亞瑪謝為王、時、年十有六歲、
26.2亞瑪謝與列祖偕眠後、烏西雅恢復以祿、歸於猶大、而重建之、
26.3烏西雅即位時、年十有六歲、在耶路撒冷為王、歷五十二年、其母名耶可利雅、耶路撒冷人也、
26.4烏西雅行耶和華所悅、效其父亞瑪謝所為、
26.5當通曉上帝顯示之撒迦利亞存日、烏西雅決志尋求上帝、其尋求耶和華時、上帝使之亨通、
26.6往攻非利士人、毀迦特雅比尼亞實突之城垣、在亞實突境內與非利士人中建邑、
26.7上帝助其攻非利士人、與居姑珥巴力之亞拉伯人、及米烏尼族、
26.8亞捫人納貢於烏西雅、烏西雅之聲名洋溢、至埃及界、因其甚強故也、
26.9烏西雅在耶路撒冷建樓於隅門、谷門、城曲之處、而鞏固之、
26.10亦建樓於曠野、及窪地平原、且多鑿井、以其群畜多也、又在山地良田、有農夫與治葡萄者、以其悅農事也、
26.11且有戰士一軍、分隊而出、循繕寫耶利、與營長瑪西雅所核之數、王之將帥哈拿尼雅轄之、
26.12族長總數、計二千六百人、俱為勇士、
26.13率軍旅三十萬七千五百人、皆有勇力戰鬥、助王攻敵、
26.14烏西雅為其軍旅備干戈甲冑弓、與激射之石、
26.15在耶路撒冷作機、乃巧匠所創、置於城樓角樓、以發矢與巨石、烏西雅之聲名傳及遠方、蓋得異常之助、至於強盛也、·
26.16彼既強盛、心則高傲、致行邪僻、干犯其上帝耶和華、入耶和華殿、欲焚香於香壇、
26.17祭司亞撒利雅與耶和華之祭司八十人、俱為勇者、隨之而入、
26.18阻之曰、烏西雅歟、焚香於耶和華、非爾之職、乃亞倫子孫為祭司、區別以焚香者之職、爾干罪矣、其出聖所、不得尊榮於上帝耶和華也、
26.19烏西雅怒、執鼎焚香、其向祭司怒時、在耶和華室香壇側、祭司前、額忽生癩、
26.20祭司長亞撒利雅與眾祭司觀之、見其額生癩、乃促之出、彼即速出、因耶和華擊之也、
26.21烏西雅王患癩至死、獨居異室、絕於耶和華室、其子約坦理家政、治國民、
26.22烏西雅其餘事蹟之始末、亞摩斯子先知以賽亞記之、
26.23烏西雅與列祖偕眠、因謂為癩者、葬於王陵之田、列祖之側、子約坦嗣位、
27.1約坦即位時、年二十有五、在耶路撒冷為王、歷十六年、其母名耶路沙、撒督女也、
27.2約坦行耶和華所悅、效其父烏西雅所為、惟弗入耶和華殿、民眾尚行邪僻、
27.3約坦建耶和華室之上門、在俄斐勒城、多所建造、
27.4於猶大山地建邑、亦在叢林建寨及樓、
27.5與亞捫族王戰而獲勝、是年亞捫人納貢、銀一百他進得、小麥一萬歌珥、麰麥一萬歌珥、二年三年、納貢亦若是、
27.6約坦行正道於其上帝耶和華前、以致強盛、
27.7約坦其餘事蹟、及其戰績行為、俱載於以色列猶大列王紀、
27.8其即位時、年二十有五、在耶路撒冷為王、歷十六年、
27.9與其列祖偕眠、葬於大衛城、子亞哈斯嗣位、
28.1亞哈斯即位時、年二十歲、在耶路撒冷為王、歷十六年、不效其祖大衛、行耶和華所悅、
28.2循以色列諸王之道、為巴力鑄像、
28.3焚香於欣嫩子谷、以火焚其子女、從異邦可憎之事、即耶和華於以色列人前、所逐諸族之事、
28.4且於崇邱、山岡之上、綠樹之下、獻祭焚香、
28.5故其上帝耶和華付之於亞蘭王手、亞蘭人擊之、虜民甚眾、攜至大馬色、又付之於以色列王手、大行殺戮、
28.6利瑪利子比加在猶大、一日間、殺十二萬人、俱為勇士、因棄其列祖之上帝耶和華也、
28.7以法蓮之勇士細基利、殺王子瑪西雅、理王室之押斯利甘、與王相以利加拿、
28.8以色列族虜其同宗二十萬人、婦孺與焉、亦掠貨財甚多、攜至撒瑪利亞、
28.9在彼有耶和華之先知名俄德、出迎返撒瑪利亞之軍、告之曰、爾列祖之上帝耶和華怒猶大、故付之於爾手、爾乃怒沖霄漢、大行殺戮、
28.10今爾有意抑制猶大與耶路撒冷人、使為僕婢、爾曹豈非亦獲罪於爾上帝耶和華乎、
28.11今聽我言、遣歸爾所虜之同宗、蓋耶和華之烈怒及於爾矣、
28.12以法蓮之族長數人、約哈難子亞薩利雅、米實利末子比利家、沙龍子耶希西家、哈得萊子亞瑪撒、咸起、抵禦自陳而返者、
28.13曰、勿攜所虜之人入此、蓋爾所謀、乃使我獲罪於耶和華、益我罪過、我罪維大、烈怒及於以色列矣、
28.14於是執兵之士、以所虜之人與貨財、留於牧伯及會眾前、
28.15以上錄名之人遂起、攜被虜之眾、自所掠物中取衣、衣其裸者、又予之屨、供以飲食而膏之、弱者乘以驢、導往棕樹城耶利哥、至其昆弟、而返撒瑪利亞、·
28.16是時亞哈斯王遣使求助於亞述王、
28.17因以東人擊猶大、虜其人、
28.18非利士人亦侵猶大窪地、及南方之城邑、取伯示麥、亞雅崙、基低羅、梭哥與其鄉里、亭納與其鄉里、瑾瑣與其鄉里、而居於彼、
28.19緣以色列王亞哈斯放恣於猶大、干犯耶和華特甚、故耶和華使猶大卑弱、
28.20亞述王提革拉毘尼色至、而不相助、反窘迫之、
28.21亞哈斯取耶和華室、及王宮牧伯家之物、餽亞述王、仍無裨益、
28.22亞哈斯王困苦之際、愈干犯耶和華、
28.23祭大馬色即擊之者之神、曰、亞蘭王之神既助之、我亦祭之、俾其助我、然斯神使彼與以色列眾偕亡、
28.24亞哈斯集上帝室之器碎之、扃閉室門、在耶路撒冷諸隅築壇、
28.25在猶大諸邑作崇邱、焚香於他神、激其列祖之上帝耶和華怒、
28.26亞哈斯其餘事蹟、及其所行、自始至終、俱載於猶大以色列列王紀、
28.27亞哈斯與列祖偕眠、葬於耶路撒冷邑、不入以色列列王之墓、子希西家嗣位、
29.1希西家即位時、年二十有五、在耶路撒冷為王、歷二十九年、其母名亞比雅、撒迦利雅女也、
29.2希西家行耶和華所悅、效其祖大衛所為、
29.3元年正月、啟耶和華室門、而修理之、
29.4召祭司利未人至、集於東場、
29.5謂之曰、利未人歟、其聽我言、今當自潔、且潔爾列祖之上帝耶和華室、由聖所出其污穢、
29.6我列祖干罪、行我上帝耶和華所惡、而離棄之、轉背耶和華之居所、
29.7閉其廊門、熄其燈、不在聖所焚香、獻燔祭於以色列之上帝、
29.8故耶和華之怒、及於猶大與耶路撒冷、使之飄搖、令人驚駭嗤笑、如爾目擊、
29.9因之我列祖仆於刃、我妻孥為俘囚、
29.10今我有意與以色列之上帝耶和華立約、俾其烈怒轉離我儕、
29.11我子歟、今勿懈怠、蓋耶和華簡爾侍立其前、為其執事、供役焚香、·
29.12於是利未人、哥轄族、亞瑪賽子瑪哈、亞撒利雅子約珥、米拉利族、亞伯底子基士、耶哈利勒子亞撒利雅、革順族、薪瑪子約亞、約亞子伊甸、
29.13以利撒反裔申利、耶利、亞薩裔撒迦利雅、瑪探雅、
29.14希幔裔耶歇、示每、耶杜頓裔示瑪雅、烏薛、咸起、
29.15集其昆弟自潔、遵王循耶和華言所命、入潔耶和華室、
29.16祭司亦入耶和華室內潔之、出其所有污穢、置於院中、利未人舁至城外汲淪溪、
29.17正月朔、始行潔事、至八日、及於耶和華之廊、潔耶和華室、又歷八日、至正月十六日、乃畢其事、
29.18入覲希西家王曰、我儕已潔耶和華室、及燔祭壇與其器、陳餅之几與其器、
29.19且亞哈斯為王干罪時、所棄之器、我儕亦備具而潔之、今在耶和華壇前、·
29.20希西家王夙興、集邑中牧伯、上耶和華室、
29.21牽牡牛七、牡羊七、羔羊七、牡山羊七、為國與聖所、及猶大人、獻為贖罪祭、王命亞倫裔為祭司者、獻於耶和華壇、
29.22乃宰牡牛、祭司受血沃於壇、宰牡羊沃血於壇、宰羔羊沃血於壇、
29.23遂牽為贖罪祭之牡山羊、至王與會眾前、咸按手其上、
29.24祭司宰之、以血為贖罪祭獻於壇、為以色列眾贖罪、蓋王有命、為以色列眾獻燔祭與贖罪祭、
29.25王使利未人執鈸、與琴及瑟、在耶和華室奏樂、循大衛與其先見迦得、及先知拿單所命、即耶和華藉諸先知所命、
29.26利未人執大衛之樂器而立、祭司亦執角而立、
29.27希西家命獻燔祭於壇、始獻燔祭、同時而詠頌美耶和華之歌、以角與以色列王大衛之樂器和之、
29.28會眾崇拜、謳歌者謳歌、吹角者吹角、至於燔祭獻畢、
29.29獻祭既畢、王與同在之眾、俯伏崇拜、
29.30希西家王與牧伯命利未人、用大衛與先見亞薩之詞、頌美耶和華、眾乃欣然頌美、俯首而拜、
29.31希西家曰、爾曹既區別歸於耶和華、可前攜祭品、及感謝祭、入耶和華室、會眾遂攜祭品、及感謝祭而至、凡心願者、亦獻燔祭、
29.32會眾所攜之燔祭、計牡牛七十、牡羊一百、羔羊二百、俱為燔祭、獻於耶和華、
29.33又獻區別之牲、牛六百、羊三千、
29.34惟祭司尚寡、未能盡剝燔祭之牲、故其同族利未人助之、迨其事畢、亦待祭司自潔、蓋利未人誠心自潔、愈於祭司、
29.35所獻燔祭甚多、酬恩祭之脂、及隨燔祭之酒亦多、於是耶和華室之役事俱備、
29.36上帝為民所備、希西家與民眾悅之、成事甚速、
30.1希西家遣使往以色列及猶大地、並致書於以法蓮瑪拿西人、使之咸至耶路撒冷耶和華室、守逾越節、奉事以色列之上帝耶和華、
30.2王與牧伯、及耶路撒冷會眾相議、於二月守逾越節、
30.3其不能如期而守之、因自潔之祭司不足、民亦未集於耶路撒冷故也、
30.4王與會眾視此為善、
30.5遂定命令、普告以色列、自別是巴至但、使至耶路撒冷、守逾越節、奉事以色列之上帝耶和華、蓋民素無多人、循所錄之例而守之、
30.6於是郵傳者遵王命、傳王與牧伯之書於以色列、及猶大地、曰、以色列人歟、爾當復歸亞伯拉罕以撒以色列之上帝耶和華、俾其轉向爾曹、脫於亞述王手之遺民、
30.7勿效爾列祖及昆弟、彼干犯其列祖之上帝耶和華、上帝棄之、令人驚駭、如爾目擊、
30.8勿似爾列祖之強項、當歸順耶和華、入其永別為聖之所、奉事爾上帝耶和華、俾其烈怒離爾、
30.9如爾歸耶和華、則爾昆弟子女、必得矜恤於虜之者、再返斯土、蓋爾上帝耶和華仁慈矜憫、爾若歸之、必不轉面弗爾顧也、
30.10郵傳者遍行以法蓮瑪拿西境、遞經諸邑、至西布倫、民乃哂而譏之、
30.11惟亞設瑪拿西西布倫中、有人自卑、至耶路撒冷、
30.12上帝亦感猶大眾、使其一心、遵王與牧伯循耶和華言所命、·
30.13二月、民眾集於耶路撒冷、守除酵節、其數甚多、成為大會、
30.14眾起、盡除耶路撒冷之壇、及焚香之器、投於汲淪溪、
30.15二月十四日、宰逾越節羔、祭司及利未人愧而自潔、攜燔祭入耶和華室、
30.16循例各立其所、遵上帝僕摩西之律、祭司由利未人手、受血而沃之、
30.17會中人多未自潔、故利未人為不潔者宰逾越節羔、俾為潔於耶和華前、
30.18以法蓮、瑪拿西、以薩迦、西布倫、有多人未自潔、而食逾越節羔、不循所錄之例、希西家為之禱曰、
30.19凡人決心尋求其列祖之上帝耶和華、雖未依聖所之潔禮自潔、願善良之耶和華宥之、
30.20耶和華允希西家所祈、而宥其民、
30.21在耶路撒冷之以色列人、遂大歡樂、守除酵節七日、利未人及祭司、操聲宏之樂器、日頌耶和華、
30.22利未人通達耶和華之役事、希西家以善言慰藉之、於是民食節肉、獻酬恩祭、稱謝其列祖之上帝耶和華、凡歷七日、
30.23會眾相議更守七日、於是欣然守之、
30.24猶大王希西家以牡牛一千、綿羊七千、賜會眾為祭品、牧伯亦賜牡牛一千、綿羊一萬、時、祭司多自潔者、
30.25猶大會眾、祭司利未人、與來自以色列地之會眾賓旅、及居猶大之賓旅、皆大欣喜、
30.26在耶路撒冷有大樂焉、自以色列王大衛子所羅門時以來、未有若此者也、
30.27利未人祭司起、為民祝嘏、其聲蒙上帝垂聽、其禱達於天、上帝之聖所、
31.1此事既畢、在彼之以色列眾咸出、往猶大諸邑、碎其柱像、斫其木偶、毀其崇邱與壇、在猶大便雅憫以法蓮瑪拿西諸地、盡除滅之、以色列人乃返故邑、各歸其業、
31.2希西家定祭司與利未人之班次、各循厥職、獻燔祭及酬恩祭、又在耶和華之營門、供役稱謝頌美、
31.3亦定王產所出、以為朝夕、及安息日、月朔、節期之燔祭、循耶和華律所載、
31.4且命耶路撒冷居民、給祭司與利未人所應得者、俾其專心於耶和華之律、
31.5王諭一出、以色列人輸以穀酒油蜜、及田所產初實甚多、更獻諸物之什一甚盛、
31.6居猶大諸邑之以色列人、與猶大人、亦攜牛羊、及區別歸其上帝耶和華之物、獻其什一、積之成堆、
31.7自三月始積、至七月而畢、
31.8希西家與牧伯至、見其所積之堆、遂稱讚耶和華、及其民以色列、
31.9希西家以所積之堆、詢祭司與利未人、
31.10撒督家祭司長亞撒利雅對曰、自民始獻禮物、入耶和華室、我儕恆得足食、多有盈餘、蓋耶和華錫嘏其民、所餘即此積也、
31.11希西家命備屋於耶和華室、遂備之、
31.12忠心攜入禮物、及所輸之什一、與區別之物、利未人歌楠雅司其事、其弟示每副之、
31.13耶歇、亞撒細雅、拿哈、亞撒黑、耶利末、約撒拔、以列、伊斯瑪基雅、瑪哈、比拿雅為督理、隸於歌楠雅、及其弟示每、遵希西家王、及上帝室宰亞撒利雅之命、
31.14東門之閽者、利未人音拿子可利、掌樂獻上帝之禮物、以頒所獻耶和華之禮物、與至聖之物、
31.15其所轄之伊甸、玟雅玟、耶書雅、示瑪雅、亞瑪利雅、示迦尼雅、在祭司諸邑、各有職任、循其班列、頒於昆弟、自尊逮卑、
31.16錄入譜系、三歲以上之男而外、又頒於日入耶和華室、循其班列供役者、
31.17又頒於祭司、循其宗族譜系、又頒於利未人、自二十歲以上、循其班次職任、
31.18又頒於會眾之妻室子女、循其譜系、其人任職、自潔為聖、
31.19亞倫子孫、居邑郊之祭司、在各邑有錄名者、以所應得、頒於祭司之諸男、及載於譜系之利未人、
31.20希西家在猶大全地、如是而行、為其上帝耶和華所視為善、為正為忠者、
31.21凡其所行、或供上帝室之役、或遵律守誡、求其上帝、皆一心行之、無不亨通、
32.1此忠誠之事後、亞述王西拿基立侵猶大、圍諸堅城、意欲破之、據為己有、
32.2希西家見西拿基立至、擬攻耶路撒冷、
32.3則與牧伯勇士議、塞城外水泉、眾遂助之、
32.4民集甚多、塞諸水泉、及流經斯土之溪、曰、亞述王來、焉得多水、
32.5王強厥志、築其頹垣、建樓於上、城外復築城、鞏固大衛城之米羅、多製器械干盾、
32.6立軍長以理民、集之於城門之場、以言慰之曰、
32.7強乃心、壯乃志、勿因亞述王與所率之大軍、畏葸恐惶、蓋偕我者、較偕彼者尤大也、
32.8偕彼者乃血肉之臂、偕我者乃我上帝耶和華、彼必助我、為我戰爭、民恃猶大王希西家之言、·
32.9厥後、亞述王西拿基立、與其全軍攻拉吉、遣其臣僕往耶路撒冷、告猶大王希西家、與在耶路撒冷之猶大人曰、
32.10亞述王西拿基立云、爾何所恃、而待受困於耶路撒冷乎、
32.11豈非希西家誘爾、致因飢渴而死乎、彼曰、我之上帝耶和華、必拯我於亞述王手、
32.12此希西家、非廢上帝之崇邱與壇、命猶大及耶路撒冷人、惟在一壇崇拜、焚香於其上乎、
32.13我與列祖何以待列邦之民、爾豈不知乎、列邦之神、能救其國脫於我手乎、
32.14我列祖所滅諸國、其神誰拯其民脫於我手、爾之上帝、能拯爾脫於我手乎、
32.15勿為希西家所欺、勿為所誘、勿信其言、蓋無一邦一族之神、能拯其民於我、及我列祖之手、況爾上帝、豈能拯爾脫於我手乎、
32.16其臣更有謗上帝耶和華、及其僕希西家之言、
32.17西拿基立致書毀以色列之上帝耶和華、謗之曰、列邦之神、既未拯其民於我手、希西家之上帝、亦不得拯其民於我手、
32.18其臣以猶大方言、高聲呼耶路撒冷城上之民、欲驚擾之、以取其城、
32.19彼論耶路撒冷之上帝、同於人手所造列邦之神、
32.20希西家王與亞摩斯子先知以賽亞、因此祈禱、向天呼籲、
32.21耶和華遣使於亞述王營、滅其勇士、軍長將帥、亞述王蒙羞、返其故土、入其神廟、為其親生之子所弒、
32.22如是、耶和華救希西家、及耶路撒冷居民、脫於亞述王西拿基立、及諸敵之手、四周護之、
32.23有多人至耶路撒冷、獻禮物於耶和華、且饋寶物於猶大王希西家、此後、希西家為諸邦所尊崇、·
32.24時、希西家遘疾瀕死、禱於耶和華、耶和華俞允之、示以異兆、
32.25惟希西家不報所受之恩、中心高傲、以是震怒將及於彼、與猶大暨耶路撒冷、
32.26然希西家抑其驕心、與耶路撒冷居民自卑、故希西家存日、耶和華之怒未及之、
32.27希西家富有貨財、大得尊榮、備府庫以存金銀寶石、香品干盾、及諸珍器、
32.28備倉廩以積穀、與酒及油、為牲畜備闌、為牛羊備牢、
32.29又建城邑、多畜牛羊、蓋上帝賜其貲財豐盛也、
32.30希西家又塞基訓之上源、引水直注大衛城西、凡希西家所行、無不亨通、
32.31巴比倫牧伯遣使見希西家、詢其境內所見奇事、上帝離希西家、欲試之、以悉其心、
32.32希西家其餘事蹟、與其善行、俱載於亞摩斯子先知以賽亞啟示之書、及猶大以色列列王紀、
32.33希西家與列祖偕眠、葬於大衛裔之陵阪、卒時、猶大眾與耶路撒冷居民、皆尊崇之、子瑪拿西嗣位、
33.1瑪拿西即位時、年十有二、在耶路撒冷為王、歷五十五年、
33.2行耶和華所惡、從異邦可憎之事、即耶和華於以色列人前、所逐諸族之事、
33.3復建其父希西家所毀之崇邱、為巴力建壇、作木偶、崇拜天象、而奉事之、
33.4在耶和華室築壇、昔耶和華指此室而言曰、我名必永在耶路撒冷、
33.5又在耶和華室二院中、為天象築壇、
33.6並在欣嫩子谷、使其子女經火、又行卜筮、用法術、行邪術、與憑鬼者及巫覡交、多行耶和華所惡、以激其怒、
33.7又置所造雕像於上帝室、昔上帝諭大衛、及其子所羅門曰、此室及耶路撒冷、乃我於以色列支派中所簡者、必永寄我名於其中、
33.8如以色列人遵行我藉摩西、所傳之法度、典章律例、則我不復移其足、離我所錫厥祖之地、
33.9瑪拿西誘猶大及耶路撒冷居民、致其行惡、較耶和華於以色列人前、所滅之族尤甚、
33.10耶和華諭瑪拿西與其民、惟彼不聽、
33.11故耶和華使亞述王之軍長來攻之、執瑪拿西、繫之以鏈、以鉤鉤之、攜至巴比倫、
33.12既遭患難、則求其上帝耶和華、在其列祖之上帝前、自卑維甚、
33.13禱耶和華、蒙其垂聽、而允所求、使返耶路撒冷、復其國位、瑪拿西始知耶和華為上帝、·
33.14嗣後、瑪拿西在大衛城谷中、基訓溪西、建築外垣、沿至魚門、周俄斐勒、建垣甚高、又於猶大之堅城置軍長、
33.15去除異邦之神、與耶和華室中之像、併在耶和華室之山、及耶路撒冷所建諸壇、悉擲於城外、
33.16重建耶和華之壇、獻酬恩祭與感謝祭於上、命猶大人奉事以色列之上帝耶和華、
33.17惟民仍獻祭於崇邱、而獨奉其上帝耶和華、
33.18瑪拿西其餘事蹟、及禱其上帝之言、與先見奉以色列之上帝耶和華名、所諭之言、俱載於以色列列王紀、
33.19其祈禱與蒙允、及其罪過、並未自卑以前、築崇邱、立木偶、設雕像之處、俱載於何賽之書、
33.20瑪拿西與列祖偕眠、葬於己宮、子亞們嗣位、·
33.21亞們即位時、年二十有二、在耶路撒冷為王、凡歷二年、
33.22行耶和華所惡、效其父瑪拿西所為、祭其父瑪拿西所造雕像、而奉事之、
33.23不效其父瑪拿西自卑於耶和華前、干罪愈甚、
33.24其臣僕叛、弒之於宮、
33.25國民殺叛亞們王者、立其子約西亞、繼之為王、
34.1約西亞即位時、年八歲、在耶路撒冷為王、歷三十有一年、
34.2行耶和華所悅、循其祖大衛之道、不偏左右、
34.3在位之八年、尚幼沖、始求其祖大衛之上帝、十二年、始潔猶大及耶路撒冷、除其崇邱木偶、雕像鑄像、
34.4民於其前毀巴力之壇、斫其上之日像、碎其木偶、雕像鑄像、搗之成粉、揚於祭者之塚、
34.5焚其祭司之骨於壇、而潔猶大及耶路撒冷、
34.6在瑪拿西、以法蓮、西緬、延及拿弗他利諸邑、與四周荒址、亦如是而行、
34.7毀諸壇、碎木偶及雕像、搗之成粉、斫以色列遍地之日像、乃返耶路撒冷、·
34.8約西亞十八年、既潔地與殿、遣雅薩利雅子沙番、邑宰瑪西雅、繕寫約哈斯子約亞、修其上帝耶和華室、
34.9其人遂詣大祭司希勒家、以奉於上帝室之金付之、此金乃司閽之利未人、自瑪拿西人、以法蓮人、以色列遺民、猶大與便雅憫眾、及耶路撒冷居民、所收集者、
34.10乃付於督耶和華室之工作者、轉予工匠、用以修室、
34.11即予木工瓦工、購鑿成之石、與架木棟梁、以修猶大列王所毀之屋、
34.12其人誠實操作、利未人、米拉利裔、雅哈俄巴底監督之、哥轄裔、撒迦利亞米書蘭、及善用樂器之利未人催督之、
34.13兼轄負荷者、催督各等工役、亦有利未人為繕寫、為司事、為閽人、
34.14奉於耶和華室之金運出時、祭司希勒家得耶和華之律書、即摩西所傳者、
34.15希勒家謂繕寫沙番曰、我於耶和華室得律書、乃以書授之、
34.16沙番攜書詣王、復命曰、凡所命爾僕者、僕悉行之、
34.17且以耶和華室所得之金、傾而出之、付於督工與匠人之手、
34.18又告王曰、祭司希勒家授我一書、遂讀於王前、
34.19王聞法律之言、自裂其衣、
34.20命希勒家、沙番子亞希甘、米迦子亞比頓、繕寫沙番、及王侍臣亞撒雅曰、
34.21汝其往哉、為我與以色列及猶大之遺民、以此書之言、詢於耶和華、因我列祖不守耶和華之言、不遵此書所載而行、故耶和華向我、洩忿甚烈、
34.22有女先知戶勒大、乃哈斯拉孫、特瓦子、掌禮服者沙龍之妻也、居耶路撒冷之二區、希勒家及王所命者往見、告以斯事、
34.23戶勒大謂之曰、以色列之上帝耶和華云、其告遣爾詣我者曰、
34.24耶和華云、我必降災於此處、及其居民、即讀於猶大王前之書、所載諸詛、
34.25蓋彼眾棄我、焚香於他神、以其手所為、激我之怒、故我洩忿於此而不止、
34.26惟猶大王遣爾詢於耶和華、當告之曰、以色列之上帝耶和華云、論爾所聞之言、
34.27爾聞我指此地、與其居民所言、乃中心柔順、自卑於上帝前、裂衣哭泣、我俞允爾、耶和華言之矣、
34.28我必使爾安然入墓、歸爾列祖、我將降於此地、及其居民之災、爾不目擊、使者復命於王、·
34.29王遣人集猶大及耶路撒冷諸長老、
34.30王與猶大人、耶路撒冷居民、祭司利未人、及所有民眾、無論長幼、咸上耶和華室、王誦耶和華室中、所得約書之言、俾眾聽聞、
34.31王立其所、在耶和華前立約、一心一意順從耶和華、守其誡命、法度典章、以成約書所載之言、
34.32命在耶路撒冷及便雅憫人眾、咸韙此約、於是耶路撒冷居民、遵其列祖之上帝之約而行、
34.33約西亞於以色列所屬各地、除其可憎之物、使凡在以色列者、奉事其上帝耶和華、約西亞存日、民眾從其列祖之上帝耶和華、不離棄之、
35.1約西亞在耶路撒冷守逾越節、奉事耶和華、正月十四日、宰逾越節羔、
35.2王立祭司、以任厥職、勉其供耶和華室之役事、
35.3諭誨以色列眾之利未人、即區別為聖歸於耶和華者、曰、當以聖匱、置於以色列王、大衛子所羅門所建之室、不復肩負、宜奉事爾之上帝耶和華、服事其民以色列、
35.4亦當自備、按爾宗族、循爾班列、遵以色列王大衛、及其子所羅門所書者、
35.5立於聖所、循爾昆弟宗族之班列、各班當有利未人、
35.6宰逾越節羔、自潔、為爾昆弟備之、遵耶和華藉摩西所諭之言、
35.7約西亞賜在彼之民、綿羊羔山羊羔三萬、牡牛三千、以為逾越節之祭品、悉自王產取之、
35.8王之牧伯亦樂輸祭品、予民及祭司利未人、司上帝室者、希勒家、撒迦利亞、耶歇、予祭司羔羊二千六百、牡牛三百、以為逾越節之祭品、
35.9利未族長歌楠雅、與其昆弟示瑪雅、拿坦業、及哈沙比雅、耶利、約撒拔、予利未人羔羊五千、牡牛五百、以為逾越節之祭品、
35.10於是役事俱備、祭司立於其所、利未人循其班列而立、俱遵王命、
35.11利未人宰逾越節羔、祭司由其手受血沃之、利未人剝皮、
35.12所獻燔祭、循其宗族班列、以頒於民、俾獻於耶和華、循摩西書所載、頒牛亦如是、
35.13循其常例、火炙逾越節羔、其餘聖祭、烹於釜鼎鑊、速頒於民、
35.14厥後、為己及祭司備之、蓋祭司即亞倫子孫、獻燔祭與脂至夕、故利未人為己及祭司備之、
35.15謳歌者亞薩裔、立於其所、循大衛亞薩希幔、及王之先見耶杜頓所命、閽人在各門、無庸離其職守、因其昆弟利未人為之備也、
35.16是日供役於耶和華、其事俱備、即守逾越節、獻燔祭於耶和華壇、循約西亞王所命、
35.17維時、在彼之以色列人守逾越節、及除酵節七日、
35.18自先知撒母耳以來、在以色列、未嘗守如是之逾越節、以色列列王守逾越節、未有若約西亞、與祭司利未人、及同在之猶大與以色列眾、並耶路撒冷居民所守者、
35.19守此逾越節、乃約西亞在位之十八年也、·
35.20嗣後約西亞修殿既畢、埃及王尼哥上攻伯拉河濱之迦基米施、約西亞出而禦之、
35.21尼哥遣使謂約西亞曰、猶大王歟、我與爾何與、我今來此、非欲攻爾、乃攻與我戰鬥之族、上帝命我速行、彼既偕我、爾勿敵上帝、免為所滅、
35.22惟約西亞不轉離之、乃改裝往戰、不聽上帝藉尼哥所諭之言、遂至米吉多谷以戰、
35.23射者射約西亞王、王謂僕曰、我受重創、載我出陳、
35.24僕乃扶之下車、易以所備副車、載至耶路撒冷而卒、葬於列祖之墓、舉猶大及耶路撒冷之眾、為之哀悼、
35.25耶利米為約西亞作哀歌、謳歌之男女哀悼時、亦言及約西亞、迄於今日、在以色列中、定為常例、其歌載於哀歌書、
35.26約西亞其餘事蹟、及其遵耶和華律所載而行之善、
35.27自始至末、俱載於以色列猶大列王紀、
36.1國民立約西亞子約哈斯、為王於耶路撒冷、以繼其父、
36.2約哈斯即位時、年二十有三、在耶路撒冷為王、僅歷三月、
36.3埃及王廢之、又罰其國、銀百他連得、金一他連得、
36.4立其兄以利雅敬、為猶大及耶路撒冷王、易其名曰約雅敬、埃及王尼哥攜其弟約哈斯至埃及、·
36.5約雅敬即位時、年二十有五、在耶路撒冷為王、歷十一年、行其上帝耶和華所惡、
36.6巴比倫王尼布甲尼撒上而攻之、繫之以鏈、攜至巴比倫、
36.7尼布甲尼撒亦取耶和華室之器皿、攜至巴比倫、置於己宮、
36.8約雅敬其餘事蹟、與其可憎之行、及其不正、俱載於以色列猶大列王紀、子約雅斤嗣位、·
36.9約雅斤即位時、年八歲、在耶路撒冷為王、歷三月有十日、行耶和華所惡、
36.10歲首尼布甲尼撒遣人攜約雅斤、及耶和華室之珍器、至巴比倫、立約雅斤叔西底家、為猶大及耶路撒冷王、·
36.11西底家即位時、年二十有一、在耶路撒冷為王、歷十一年、
36.12行耶和華所惡、先知耶利米以耶和華言諭之、彼不自卑、
36.13尼布甲尼撒使其指上帝而誓、彼仍背叛、強其項、剛厥心、不歸服以色列之上帝耶和華、
36.14且諸祭司長與民眾、大干罪戾、從異邦可憎之事、污耶和華在耶路撒冷區別為聖之室、
36.15其列祖之上帝耶和華、矜恤其民、與其居所、夙興遣使以戒之、
36.16惟彼訕笑上帝之使、藐視其言、譏其先知、致耶和華之怒及於其民、無可救治、
36.17故上帝使迦勒底王來攻之、以刃戮其丁壯於其聖室、不恤幼男少女、老人白叟、俱付其手、
36.18上帝室中大小器皿、以及寶物、並王與牧伯之寶物、悉攜至巴比倫、
36.19且焚上帝室、毀耶路撒冷城垣、爇其宮室、壞其珍器、
36.20凡脫於刃者、皆虜至巴比倫、為己與子孫之奴婢、迨及波斯國興、
36.21應耶和華藉耶利米口所言、斯土享其安息、蓋地荒蕪、得其安息、盈七十年、·
36.22波斯王古列元年、耶和華使藉耶利米口所言得應、感波斯王古列之心、宣告通國、且書之曰、
36.23波斯王古列云、天上上帝耶和華、以天下萬國賜我、命我在猶大之耶路撒冷、為之建室、爾中凡為其民者可上、願其上帝耶和華偕之、
