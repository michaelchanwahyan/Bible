1.1約書亞卒後、以色列人諮諏耶和華曰、孰可先往、為我攻迦南人、與之戰、
1.2耶和華曰、猶大人可往、我以斯土付於其手、
1.3猶大人謂其兄弟西緬人曰、爾與我同往、至我所得之地、與迦南人戰、厥後我亦與爾同往、至爾所得之地、西緬人遂偕行、
1.4猶大人乃往、耶和華以迦南人比利洗人付於其手、在比色殺其人一萬、
1.5於彼遇亞多尼比色、與之戰、擊敗迦南人、比利洗人、
1.6亞多尼比色遁、追而擒之、斷其手之巨擘、足之將指、
1.7亞多尼比色曰、昔有七十王、斷其手之巨擘、足之將指、拾食於我几下、今上帝依我所行以報、乃攜至耶路撒冷、而死於彼、·
1.8猶大人攻耶路撒冷取之、擊之以刃、燬之以火、
1.9厥後、往攻居山地南土窪地之迦南人、
1.10又攻居希伯崙之迦南人、擊示篩、亞希幔、撻買、希伯崙昔名基列亞巴、
1.11由此往攻底璧居民、底璧昔名基列西弗、
1.12迦勒曰、擊基列西弗而取之者、我必以女押撒妻之、
1.13迦勒弟基納斯子俄陀聶取之、迦勒遂妻以女押撒、
1.14于歸時、勸夫求田於父、女既下驢、迦勒曰、爾何欲、
1.15曰、求錫嘏於我、父既嫁我於南土、今請賜我以泉、迦勒遂以上下泉予之、·
1.16摩西外戚、基尼人也、其裔偕猶大人離棕樹城、至亞拉得南之猶大野、與民同居、
1.17猶大人與其兄弟西緬人偕往、擊居洗法之迦南人、毀滅其邑、遂名曰何珥瑪、
1.18猶大人又取迦薩、亞實基倫、以革倫、暨其四境、
1.19耶和華與猶大人偕、遂據有山地、惟不能逐居谷中者、以其有鐵車故也、
1.20遵摩西命、以希伯崙予迦勒、遂逐亞衲三子、
1.21居耶路撒冷之耶布斯人、便雅憫人未逐之、仍在耶路撒冷、與便雅憫人偕居、至於今日、·
1.22約瑟家往攻伯特利、耶和華偕之、
1.23伯特利昔名路斯、約瑟家遣人窺之、
1.24偵者見一人自邑出、謂之曰、入邑之路、請爾示我、我必善待爾、
1.25其人示以入邑之路、遂刃擊其邑、惟釋其人、及其全家、
1.26其人乃往赫人之地建邑、名曰路斯、迄今其名尚存、·
1.27伯善、他納、多珥、以伯蓮、米吉多、及其鄉里之民、瑪拿西人未逐之、迦南人執意居其地、
1.28迨以色列族強盛、使迦南人服役、不盡逐之、·
1.29居基色之迦南人、以法蓮人未逐之、仍居基色、在以法蓮人中、·
1.30基倫拿哈拉之居民、西布倫人未逐之、仍居西布倫人中、而服其役、·
1.31亞柯、西頓、亞黑拉、亞革悉、黑巴、亞弗革、利合之居民、亞設人未逐之、
1.32居於土著迦南人中、蓋不逐之、·
1.33伯示麥伯亞納之居民、拿弗他利人未逐之、居於土著迦南人中、二邑居民、乃服其役、·
1.34但人為亞摩利人所逼、使居山地、不許下至平原、
1.35亞摩利人執意居希烈山、亞雅倫、沙賓、厥後約瑟家勝之、使之服役、
1.36亞摩利人之界、自亞克拉濱阪、由西拉而上、
2.1耶和華之使者自吉甲上至波金、曰、我使爾出埃及、攜至所誓爾祖之地、曾言與爾之約、永久不廢、
2.2勿與斯土之民立約、必毀其壇、而爾不聽我言、果何為哉、
2.3故我又曰、必不逐斯民於爾前、彼將為爾肋下之棘、其神將為爾擭、
2.4耶和華之使者向以色列眾言此、民遂大聲號哭、
2.5名其地曰波金、在彼獻祭於耶和華、·
2.6昔約書亞遣民、以色列人各歸其業、據有斯土、
2.7約書亞存日、以色列人奉事耶和華、約書亞卒後、長老尚在時、亦然、以斯長老見耶和華為以色列人所行大事也、
2.8耶和華僕、嫩之子約書亞卒、年百有十歲、
2.9葬於其業之界、即亭拿希列、在以法蓮山地、迦實岡北、
2.10斯代之人、咸歸其祖、又興一代、不知耶和華、及其為以色列人所行之事、·
2.11以色列人行耶和華所惡、崇事巴力、
2.12違棄耶和華、其祖之上帝、即導之出埃及者、而從四周諸族之神、向之跪拜、激耶和華怒、
2.13違棄耶和華、而崇事巴力、暨亞斯他錄、
2.14耶和華怒以色列族、付於虜者之手、鬻於四周之敵、使不能禦之、
2.15無論何往、耶和華以災禍擊之、如其誓言、民極困苦、
2.16耶和華興起士師、拯民於虜者之手、
2.17乃民不聽士師、徇欲而從他神、向之跪拜、速違厥祖所行之道、不效其從耶和華之命、
2.18耶和華既為興起士師、則偕之拯民於敵手、至終其世、蓋耶和華見民受人虐迫而哀歎、乃回其意、
2.19迨士師沒後、民仍轉而行惡、較甚於祖、從事他神、而跪拜之、不改其行、與其頑梗、
2.20耶和華怒以色列人曰、斯民乃背我命其祖所守之約、不聽我言、
2.21故約書亞卒時所遺諸族、我必不復逐之、
2.22以試以色列族效其列祖、遵行耶和華之道否、
2.23耶和華遂留此諸族、不速逐之、亦不付於約書亞手、
3.1耶和華留此諸族、是欲試以色列人未知迦南戰事者、
3.2使以色列後代知習前所未悉之武事、所留諸族如左、
3.3非利士之五伯、迦南人、西頓人、居利巴嫩山之希未人、自巴力黑們山、至哈馬道、
3.4所以留此、為試以色列人遵耶和華藉摩西諭其祖之誡否、
3.5於是以色列人居迦南人、赫人、亞摩利人、比利洗人、希未人、耶布斯人之中、
3.6取其女為妻、以女嫁其子、崇事其神、·
3.7以色列人行耶和華所惡、忘其上帝耶和華、而崇事諸巴力、暨木偶、
3.8故耶和華怒以色列人、付之米所波大米王古珊利薩田手、事之八年、
3.9以色列人籲耶和華、耶和華為之興起救者、即迦勒弟基納斯子俄陀聶以拯之、
3.10耶和華之神臨之、為以色列士師出戰、耶和華以米所波大米王古珊利薩田付於其手、使之獲勝、
3.11其地綏安、歷四十年、基納斯子俄陀聶卒、·
3.12以色列人又行耶和華所惡、耶和華因此、使摩押王伊磯倫強盛、以攻以色列、
3.13遂集亞捫亞瑪力二族、往攻以色列、據棕樹城、
3.14以色列人事摩押王伊磯倫、十有八年、
3.15以色列人籲耶和華、耶和華為之興起救者、即便雅憫人基拉之子以笏、其人左手較捷、以色列人藉之進貢摩押王伊磯倫、
3.16以笏鑄兩刃之劍、長一肘、繫右股衣內、
3.17進貢摩押王伊磯倫、其王肥甚、
3.18進貢已畢、遣舁者去、
3.19以笏至吉甲偶像處而返、告曰、王歟、我有密事奏爾、王曰、肅靜、侍者咸出、
3.20王在樓上、獨坐涼室、以笏詣之曰、我奉上帝命、有言告爾、王遂起、
3.21以笏伸其左手、拔劍於右股際、以刺王腹、
3.22劍柄亦入、其刃為脂所蔽、不拔之出、乃洞穿之、
3.23以笏出至廊廡、扃鍵樓門、
3.24既出、王僕至、見樓門上鍵、曰、王必在內室更衣、
3.25俟久而門不啟、則惶愧、取鑰啟之、見主已死、偃仆於地、
3.26遲疑之際、以笏已遁、過偶像處、逃於西伊拉、
3.27至則吹角於以法蓮山地、以色列人隨之而下、以笏導之、
3.28曰、爾其從我、耶和華以爾敵摩押人付於爾手、眾遂從之、據約但津、不容摩押一人濟、
3.29殺摩押人以萬計、皆壯勇之士、無一逃者、
3.30當時摩押服於以色列人、其地綏安、歷八十年、
3.31厥後、有亞拿子珊迦、以牛杖殺非利士人六百、亦拯以色列人、
4.1以笏既沒、以色列人又行耶和華所惡、
4.2耶和華付於都夏瑣之迦南王耶賓手、其帥西西拉、居外邦之夏羅設、
4.3有鐵車九百乘、虐待以色列人特甚、歷二十年、以色列人籲耶和華、·
4.4時、有女先知、拉比多妻底波拉、為以色列士師、
4.5居以法蓮山地、拉瑪伯特利間、在底波拉之棕樹下、以色列人赴之、聽其審鞫、
4.6彼遣人召亞比挪菴子巴拉、自拿弗他利之基低斯至、謂之曰、以色列之上帝耶和華、豈非諭爾云、當率拿弗他利西布倫二族萬人、往他泊山、
4.7我必使耶賓之帥西西拉率車與眾、往基順河詣爾、付於爾手、
4.8巴拉曰、爾偕我往則往、否則不往、
4.9曰、我必與爾偕往、然爾此行不獲榮顯、蓋耶和華將以西西拉付於婦手、遂起、偕往基低斯、
4.10巴拉集西布倫拿弗他利人於基低斯、隨之上者一萬、底波拉偕行、
4.11摩西外戚、何巴之裔、基尼人希百、曾離本族、張幕於撒拿音之橡下、附近基低斯、
4.12或告西西拉曰、亞比挪菴子巴拉上他泊山、
4.13西西拉乃集鐵車九百、與其軍旅、由外邦之夏羅設至基順河、
4.14底波拉謂巴拉曰、爾起、今日乃耶和華以西西拉付於爾手之日、耶和華非為爾先導乎、於是巴拉下他泊山、萬人隨之、
4.15耶和華刃擊、潰亂西西拉及其車乘軍旅、於巴拉前、西西拉下車、徒行而遁、
4.16巴拉追其車卒、至外邦夏羅設、西西拉全軍悉隕於刃、靡有孑遺、
4.17西西拉徒行、逃至基尼人希百妻雅億之幕、蓋夏瑣王耶賓與希百家和好、
4.18雅億出迎、謂曰、我主請入、毋懼、遂入其幕、雅億以衾覆之、
4.19西西拉曰、我渴、請以少許之水飲我、遂啟革囊、飲之以乳、仍覆以衾、
4.20又曰、爾立幕門、如有來詢者曰、有人在此否、爾則曰無、
4.21西西拉憊而酣寢、雅億取幕釘、手執椎、輕步而前、以釘貫其鬢際、釘之於地、遂昏眩而死、
4.22時、巴拉追至、雅億出迓曰、來、我以爾所求者示爾、巴拉入幕、見西西拉偃臥而死、幕釘尚在鬢際、
4.23如是上帝使迦南王耶賓服於以色列人、
4.24以色列人日強、勝迦南王耶賓、至於滅之、
5.1是日底波拉與亞比挪菴子巴拉歌曰、
5.2以色列之軍長率其軍旅、民亦樂從、當頌美耶和華、
5.3列王歟、爾其俯聞、諸伯歟、爾其傾聽、我必歌頌耶和華、讚揚以色列之上帝耶和華、
5.4耶和華歟、爾出自西珥境、行由以東田、斯時也、地震天漏、雲密雨零、
5.5於耶和華前、山嶽震撼、於以色列之上帝耶和華前、西乃動搖、
5.6當亞拿子珊迦之時、雅億在世之日、通衢寂寞、行人曲徑是由、
5.7以色列中鄉里無人、迨我底波拉起、而為以色列母、
5.8民簡新神、戰及邑門、以色列族四萬人中、干戈無存、
5.9以色列之渠魁、在民中樂意出戰者、我心愛之、爾其頌美耶和華、
5.10凡爾乘白驢、坐繢罽、及遊行通衢者、咸宜宣揚、
5.11在汲水之所、遠射者之囂、人必稱述耶和華之義事、即治以色列之義事、其時耶和華民復至邑門、
5.12寤哉寤哉、底波拉歟、寤哉寤哉、爾其謳歌、巴拉歟、爾其興起、亞比挪菴之子歟、引去所虜之人、
5.13維時、所遺貴胄庶民、下攻強敵、耶和華蒞臨、為我下擊勇士、
5.14自以法蓮來者、其原在亞瑪力、相隨便雅憫、雜於爾民中、渠魁由瑪吉而至、執元戎之杖者、由西布倫而來、
5.15以薩迦之牧伯、與底波拉相偕、以薩迦族與巴拉同意、隨之疾趨入谷、維彼流便、在其溪濱、大定厥志、
5.16爾何坐於牢中、聽牧者之笛乎、流便在其溪濱、深自揣度、
5.17基列安居約但東、但何待於舟、亞設坐於海濱、仍處其澳、
5.18西布倫冒死不顧、拿弗他利在田野之高處亦然、
5.19列王來戰、迦南諸王戰於他納、在米吉多水濱、未獲金幣、
5.20列宿自天而戰、由其道而攻西西拉、
5.21基順古河、漂流敵眾、我之靈歟、奮然前往、
5.22健馬騰踔、蹄蹴於途、
5.23耶和華之使者曰、爾其詛米羅斯、嚴詛其居民、以其不來助耶和華、不助耶和華攻勇士、
5.24基尼人希百妻雅億、較眾婦尤為有福、較居幕之婦尤為有福、
5.25其人求水、給之以乳、奉之以酥、盛於貴盂、
5.26手執幕釘、右手取匠人之椎、擊西西拉、貫厥頭顱、穿其鬢際、
5.27彼乃卷曲於其足前、顛仆偃臥、卷曲顛仆於其足前、在彼卷曲之處、偃臥而死、
5.28西西拉之母、自窗而望、由櫺而呼、曰、其車何久不至、其輪何行之遲、
5.29其貴婦之慧者應之、彼自言曰、
5.30豈非獲財、共分所虜、各得一二女子、西西拉得文彩之衣、錦繡之服、表裡文繡、以飾所虜者之項、
5.31耶和華歟、願爾諸敵如是滅亡、願愛爾者、如日皎然而出、·其地綏安、歷四十年、
6.1以色列人又行耶和華所惡、耶和華付之於米甸人手、凡歷七年、
6.2米甸之勢、勝於以色列人、以色列人因之在山營窟、為穴建寨、
6.3既播厥種、米甸亞瑪力與東方之人、咸上攻之、
6.4築營壘、毀土產、至於迦薩、以色列中食物無存、牛羊及驢俱盡、
6.5蓋敵攜畜與幕而來、如蝗眾多、其人與駝、不可勝數、入於斯土、欲行毀滅、
6.6以色列人緣米甸故、微弱特甚、乃籲耶和華、
6.7既籲耶和華、
6.8耶和華遣先知告以色列族曰、以色列之上帝耶和華云、我曾導爾出埃及、脫於奴隸之室、
6.9拯爾脫埃及人、暨凡虐爾者之手、驅之於爾前、以其地錫爾、
6.10諭爾曰、我乃爾之上帝耶和華、爾居亞摩利人之地、勿寅畏其神、惟爾不聽我言、·
6.11耶和華之使者至俄弗拉、坐亞比以謝人約阿施橡下、適約阿施子基甸打麥於醡酒處、以避米甸人、
6.12耶和華之使者見曰、英武之人歟、耶和華偕爾、
6.13基甸曰、我主歟、如耶和華偕我、何至遭此、我祖嘗言耶和華導我出埃及、今其異蹟安在、茲乃棄我、付於米甸人手、
6.14耶和華顧之曰、藉爾此力、往救以色列人、脫於米甸人手、非我遣爾往乎、
6.15曰、主歟、瑪拿西中、我家至貧、在我父家、我又至微、何以拯以色列人乎、
6.16耶和華曰、我必偕爾、爾擊米甸之眾、如擊一人、
6.17曰、我若蒙恩於爾前、求示我以徵、俾知與我言者為爾也、
6.18請勿去此、待我復返、陳禮物於爾前、曰、我必待爾返、
6.19基甸入備山羊羔一、取麵一伊法、作無酵餅、置肉於筐、盛湯於壺、攜至橡下獻之、
6.20上帝之使曰、以肉與餅置於此磐、傾湯其上、乃如是而行、
6.21耶和華之使者以所執之杖端、觸肉與餅、火自磐出、焚肉與餅、使者遂往、不復見、
6.22基甸知為耶和華之使者、曰、哀哉、主耶和華歟、我面晤耶和華之使者矣、
6.23耶和華曰、安哉、勿懼、爾不至死、
6.24基甸在彼、為耶和華築壇、名之曰耶和華沙龍、在亞比以謝族之俄弗拉、至今猶存、·
6.25是夕耶和華諭之曰、取爾父之牡犢、及七歲之牛為第二、毀爾父所築巴力之壇、斫其旁之木偶、
6.26依其常例、為爾上帝耶和華築壇於此保障之上、以第二牛獻為燔祭、以所斫之木偶為柴、
6.27基甸簡僕十人、遵耶和華命而行、但懼父家與邑眾、不敢行之於晝、而行之於夜、
6.28邑眾夙興、見巴力之壇已毀、在旁之木偶已斫、第二牛獻於所築之壇、
6.29遂相問曰、行此者誰、察問之後、則曰、約阿施子基甸所為也、
6.30邑眾謂約阿施曰、爾子毀巴力壇、斫其旁之木偶、當攜之出、而致之死、
6.31約阿施對敵之者曰、爾欲為巴力爭辯乎、抑援之乎、凡為之爭辯者、今晨必死、如巴力果為神、人毀其壇、任彼自爭可也、
6.32當日以耶路巴力名基甸、曰、既毀巴力之壇、任巴力與之爭、·
6.33米甸亞瑪力與東方之人咸集、濟河、建營於耶斯列谷、
6.34耶和華之神臨基甸、乃吹角、亞比以謝族咸集從之、
6.35基甸遣使遍行瑪拿西、其人亦集從之、又遣使至亞設、西布倫、拿弗他利、咸來迎之、
6.36基甸謂上帝曰、如爾果循所言、假我手而拯以色列人、
6.37今我以綿羊毛一束、置於禾場、若露獨在毛、而土壤皆乾燥、則知爾假我手拯以色列人、依爾所言、
6.38詰朝、事果如是、基甸夙興、取毛揉之、擠露盈盂、
6.39基甸又謂上帝曰、祈勿我怒、我復進一辭而後已、容再一次試之以毛、我欲羊毛乾燥、而土壤皆霑露、
6.40是夜上帝如言而行、羊毛獨乾燥、土壤皆霑露、
7.1耶路巴力即基甸、與相從之眾夙興、附哈律泉建營、米甸軍於其北、在谷中、近摩利岡、
7.2耶和華諭基甸曰、從爾者過眾、我不以米甸人付於其手、免以色列人向我自詡曰、我手自救、
7.3當宣告於民曰、凡畏懼戰慄者、可遶基列山而歸、於是歸者二萬二千、留者一萬、
7.4耶和華又諭基甸曰、民猶過眾、導至水濱、我將為爾試之、所言可偕爾往者、則偕往、不可偕爾往者、則不偕往、
7.5遂導至水濱、耶和華諭基甸曰、凡以舌餂水如犬者、別立一處、跪而飲者亦然、
7.6以手掬水而餂者、計三百人、其餘皆跪而飲、
7.7耶和華諭基甸曰、我必藉此餂水之三百人救爾、以米甸人付於爾手、餘民可歸其所、
7.8於是三百人取餱糧與角、其餘以色列人、則遣之歸己幕、只留三百人、米甸營在其下之谷中、
7.9是夜耶和華諭基甸曰、起、下入敵營、我付之於爾手、
7.10如爾畏葸、不敢往、可攜爾僕普拉、偕至其營、
7.11得聞敵言、則有勇力、可下攻營、遂攜僕普拉而往、至其營隅、近於行伍、
7.12米甸亞瑪力與東方之人、偃臥於谷、如蝗眾多、其駝無數、如海濱之沙、
7.13基甸既至、適有以夢告同儕曰、我夢麰麥餅一、轉入米甸營、至於一幕、衝而覆之、
7.14同儕曰、此非他、乃以色列人約阿施子基甸之刃、上帝已以米甸全軍付於其手、
7.15基甸聞夢及其占、則崇拜上帝、歸以色列營、曰、起、耶和華已付米甸軍於爾手、
7.16遂分三百人為三隊、使各執角、並攜空瓶、中藏火炬、
7.17命之曰、惟予是瞻是效、我至營隅、所行之事、爾亦行之、
7.18我與從者吹角、爾亦吹之、於營四周呼曰、為耶和華與基甸、·
7.19時值中更之初、甫易守營、基甸與從者百人至營隅、吹角破瓶、
7.20三隊亦吹角破瓶、左手執炬、右手執角而吹、呼曰、耶和華與基甸之刃、
7.21各立其所、環營四周、全軍潰亂、呼號而遁、
7.22三百人吹角、耶和華使全營之人以刃自相攻擊、其軍逃至西利拉之伯哈示他、又至亞伯米何拉之界、近於他巴、
7.23以色列人自拿弗他利、亞設、瑪拿西會集、追襲米甸人、
7.24基甸遣使徇於以法蓮山地曰、爾下、迎擊米甸人、據守諸津、至伯巴拉及約但、以法蓮眾咸集、據守諸津、至伯巴拉及約但、
7.25擒米甸二伯俄立西伊伯、殺俄立於俄立磐、殺西伊伯於西伊伯醡酒處、追米甸人、攜俄立西伊伯之首濟約但、至基甸所、
8.1以法蓮人謂基甸曰、爾與米甸人戰、而不招我、何待我如是、遂切責之、
8.2基甸曰、我之所為、豈能比爾之所為、以法蓮所採之遺果、詎不勝於亞比以謝所斂之葡萄乎、
8.3上帝以米甸二伯俄立西伊伯、付於爾手、爾之所為、我焉能及、基甸言此、以法蓮人之怒遂息、
8.4基甸與從者三百人、至約但濟河、雖困憊、而仍追敵、
8.5基甸謂疏割人曰、我追米甸二王西巴撒慕拿、從者困憊、請給以餅、
8.6疏割牧伯曰、西巴撒慕拿之手、豈在爾手、而使我以餅給爾軍乎、
8.7基甸曰、迨耶和華以西巴撒慕拿、付於我手、我必以曠野之荊棘、扑爾之體、
8.8由此而上、至毘努伊勒、亦如是以請、其人所答、如疏割人、
8.9基甸謂之曰、我平安而歸時、必毀此臺、·
8.10當時東方執刃之軍旅、隕者十有二萬、所遺一萬五千、從西巴撒慕拿在加各、
8.11敵營方宴然、基甸由挪巴約比哈東、從居幕者之道、往而擊之、
8.12米甸二王西巴撒慕拿遁、基甸追而擒之、潰其全軍、
8.13約阿施子基甸、自希列斯阪戰場而返、
8.14擒疏割一少者訊之、遂書疏割牧伯長老之名、凡七十七人、
8.15至疏割、語其人曰、昔爾譏我云、西巴撒慕拿之手、豈在爾手、而使我以餅給爾之憊卒乎、試觀其人在此、
8.16遂執邑中長老、以曠野之荊棘懲疏割人、
8.17毀毘努伊勒之臺、殺其邑人、
8.18問西巴撒慕拿曰、爾在他泊、所殺之人若何、曰、似爾、俱有王子之狀、
8.19曰、是我同母兄弟也、我指耶和華之生而誓、爾若存其命、我亦不殺爾、
8.20遂諭長子益帖曰、爾起殺之、惟孺子不拔劍、以尚幼而懼故也、
8.21西巴撒慕拿曰、爾起殺我、蓋人若何、其力亦如之、基甸遂起殺之、取其駝項之新月環、·
8.22以色列人謂基甸曰、爾既救我脫於米甸人手、爾及子孫當治我儕、
8.23基甸曰、我不治爾、我子亦不治爾、治爾者乃耶和華也、
8.24又曰、我有所求、各以所獲耳環予我、蓋敵乃以實瑪利人、有金耳環、
8.25眾曰、我樂與之、遂鋪其衣、各以所獲耳環、擲於其中、
8.26基甸所索之金耳環、重一千七百舍客勒、此外又得米甸王所佩之月環垂環、所衣之絳衣、及其駝項之索、
8.27基甸用之作聖衣、置於己邑俄弗拉、以色列人徇欲拜之、成為基甸與其家之機檻、
8.28米甸人服於以色列人、不復昂首、基甸在日、其地綏安、歷四十年、·
8.29約阿施子耶路巴力歸居己第、
8.30基甸妻室眾多、生子七十、
8.31其妾在示劍、亦生一子、基甸命名亞比米勒、
8.32約阿施子基甸壽高而卒、葬於父約阿施之墓、在亞比以謝族之俄弗拉、·
8.33基甸既沒、以色列人轉而徇欲從諸巴力、立巴力比利土為其神、
8.34不憶其上帝耶和華、救之脫於四周敵人手者、
8.35亦不依耶路巴力即基甸、所施於彼之恩、而厚遇其家、
9.1耶路巴力子亞比米勒往示劍、見其母之兄弟、及外祖之眷屬、語之曰、
9.2請爾謂示劍之眾曰、耶路巴力七十子治爾、與一人治爾、孰善、當念我與爾乃骨肉之親、
9.3其母之兄弟、以此言告示劍眾、僉曰、斯乃我兄弟也、遂歸心亞比米勒、
9.4由巴力比利土廟、取銀七十予之、亞比米勒用以募游蕩無賴之徒從之、
9.5乃往俄弗拉、入於父家、殺其兄弟七十人於一石上、皆耶路巴力子、僅遺季子約坦、因其自匿也、·
9.6示劍人暨米羅族、咸集於示劍誌石之橡下、立亞比米勒為王、
9.7或以告約坦、乃立於基利心山巔、揚聲呼曰、示劍人歟、其聽我言、致上帝亦聽爾言、
9.8昔諸樹欲膏一樹為其王、謂橄欖樹曰、請爾治我、
9.9橄欖樹曰、我有膏油、可以尊榮上帝與人、豈舍此而搖於眾樹之上乎、
9.10諸樹謂無花果樹曰、爾來治我、
9.11無花果樹曰、我味甘、我果佳、豈舍此而搖於眾樹之上乎、
9.12諸樹謂葡萄樹曰、爾來治我、
9.13葡萄樹曰、我之新釀、可以愉悅上帝與人、豈舍此而搖於眾樹之上乎、
9.14諸樹謂棘曰、爾來治我、
9.15棘曰、若誠膏我為王治爾、則來匿我蔭下、不然、則願火自棘出、燬利巴嫩之香柏、
9.16今爾立亞比米勒為王、如爾所為、果誠且義、善待耶路巴力及其家、酬其夙恩、則可喜悅、
9.17昔我父冒死為爾戰、拯爾脫於米甸人手、
9.18今爾起而攻我父家、殺其子七十人於一石上、立婢之子亞比米勒為示劍人王、以其為爾兄弟也、
9.19如爾今日待耶路巴力及其家、果誠且義、則可因亞比米勒而樂、彼亦可因爾而樂、
9.20否則願火自亞比米勒出、燬示劍人及米羅族、亦願火自示劍人及米羅族出、燬亞比米勒、
9.21約坦畏其兄亞比米勒而避之、逃往比珥居焉、·
9.22亞比米勒為以色列長、凡歷三年、
9.23上帝使惡神在亞比米勒與示劍人間、示劍人則以詐偽待亞比米勒、
9.24用報耶路巴力七十子所受之殘害、使流血之罪、歸其兄弟亞比米勒及助殺之示劍人、
9.25示劍人設伏於山巔、以伺亞比米勒、凡過之者咸被劫、或以告亞比米勒、·
9.26以別子迦勒、與其昆弟至示劍、示劍人恃之、
9.27出於田間、斂葡萄而醡之、設筵獻頌、入其神廟、式飲式食、而詛亞比米勒、
9.28以別子迦勒曰、亞比米勒為誰、示劍為誰、而使我事之、彼非耶路巴力子乎、其督非西布勒乎、莫若事示劍父哈抹之裔、曷為事彼、
9.29願斯民歸我掌握、我必除亞比米勒、又告亞比米勒曰、增益爾軍而出、
9.30邑長西布勒聞迦勒之言、則怒、
9.31密遣使往見亞比米勒曰、以別子迦勒、偕其昆弟至示劍、慫恿邑眾攻爾、
9.32爾與相從之眾夜起、伏於田間、
9.33詰朝日出之時、夙興攻城、彼與從者出而禦爾、則可相機而行、
9.34亞比米勒與相從之眾夜起、分為四隊、伏伺示劍、
9.35以別子迦勒出、立於邑門、亞比米勒與從者、自伏處並起、
9.36迦勒見其民眾、謂西布勒曰、有人自山巔而下、西布勒曰、爾見山影、誤以為人、
9.37迦勒又曰、試觀有人自高地而下、更有一隊、從術士橡樹之路而來、
9.38西布勒曰、爾昔言亞比米勒為誰、而使我事之、爾之前言、今安在哉、此非爾所藐視之民乎、請出而與之戰、
9.39迦勒遂率示劍人出、與亞比米勒戰、
9.40亞比米勒追之、迦勒逃遁、傷者沿路而仆、直至邑門、
9.41亞比米勒居亞魯瑪、西布勒逐迦勒與其昆弟、不容其居示劍、
9.42翌日、民出至田、或以告亞比米勒、
9.43遂分從者為三隊、伏於田間、見民由邑出、則起而擊之、
9.44亞比米勒率其隊突前、立於邑門、其餘二隊、擊在田者、
9.45亞比米勒終日攻邑、取之、殺其民、傾其城、布之以鹽、
9.46守示劍臺者聞此、遂入巴力比利土廟之保障、
9.47或告亞比米勒曰、守示劍臺者咸集一處、
9.48亞比米勒與相從之眾陟撒們山、亞比米勒手執斧、斫樹枝、置之於肩、諭從者曰、見我所為、爾速效之、
9.49眾遂各斫樹枝、從之、置於保障、縱火焚之、居示劍臺者皆死、男女約千人、·
9.50亞比米勒往提備斯、建營取之、
9.51邑中有堅臺、民眾男女皆逃入、閉門而登臺巔、
9.52亞比米勒至臺前攻之、近臺門、欲焚以火、
9.53有婦以磨之上石、擲亞比米勒首、破其頭顱、
9.54亞比米勒急呼執兵之少者曰、拔刃殺我、免人云我見戮於婦、少者遂刺之而死、
9.55以色列人見亞比米勒已死、各歸其所、
9.56亞比米勒殺兄弟七十人、所行於父之惡、上帝報之若是、
9.57示劍人之惡、上帝亦報之、耶路巴力子約坦之詛、悉臨之焉、
10.1亞比米勒後、以薩迦人朵多孫、普亞子陀拉興起、救以色列人、居以法蓮山地之沙密、
10.2為以色列士師、歷二十三年、卒而葬於沙密、·
10.3厥後、基列人睚珥興起、為以色列士師、歷二十二年、
10.4有子三十、乘驢駒三十、治邑三十、在基列地、至今名曰睚珥鄉里、
10.5睚珥卒、葬於加們、·
10.6以色列人又行耶和華所惡、事諸巴力、與亞斯他錄、暨亞蘭、西頓、摩押、亞捫族、非利士之諸神、違棄耶和華、不崇事之、
10.7耶和華怒以色列人、付於非利士人、及亞捫人之手、
10.8以色列人居約但東、屬基列之亞摩利地者、自是受其擾害暴虐、歷十八年、
10.9亞捫人亦渡約但、攻猶大便雅憫暨以法蓮族、以色列人窘甚、
10.10籲耶和華曰、我棄我之上帝而事巴力、獲罪於爾、
10.11耶和華諭以色列人曰、我豈未拯爾於埃及亞摩利亞捫非利士人乎、
10.12昔西頓亞瑪力馬雲人虐爾、爾呼籲我、我亦拯爾於其手、
10.13爾乃棄我、而事他神、我不復拯爾矣、
10.14爾可往籲所簡之神、爾遭難時、任其拯之、
10.15以色列人謂耶和華曰、我干罪矣、任爾隨意待我、惟求今日救援、
10.16遂去其中異族之神、而事耶和華、耶和華因其困苦、中心愀然、
10.17時、亞捫人集而建營於基列、以色列人亦集而建營於米斯巴、
10.18基列民之牧伯相議曰、誰先戰亞捫人、彼必為基列民長、
11.1基列人耶弗他、大勇士也、乃基列之子、妓之所生、
11.2基列妻亦生子、既長、逐耶弗他、曰、爾乃外婦子、不可嗣業於我父家、
11.3耶弗他避兄弟、居陀伯地、游蕩之徒歸而從之、·
11.4逾時、亞捫人與以色列戰、
11.5基列長老往陀伯地、招耶弗他、
11.6曰、爾來為我軍長、與亞捫人戰、
11.7耶弗他曰、爾非憾我、逐我於父家乎、今爾遭難、何就我耶、
11.8基列長老曰、我今就爾、請爾偕行、與亞捫人戰、為我基列民長、
11.9耶弗他曰、爾若導我歸、與亞捫人戰、而耶和華付之於我手、我則為爾長乎、
11.10曰、爾我間耶和華為證、我必依爾言而行、
11.11耶弗他與基列長老偕行、民遂立之為長為帥、耶弗他在米斯巴、陳述其辭於耶和華前、·
11.12耶弗他遣使見亞捫王曰、爾與我何與、致爾至我、而攻我地乎、
11.13亞捫王謂使者曰、以色列人出埃及時、奪我土地、自亞嫩至雅博、迄於約但、今可安然反我斯土、
11.14耶弗他又遣使見亞捫王曰、
11.15耶弗他云、摩押及亞捫人之地、以色列人未嘗奪之、
11.16以色列人出埃及、過荒野、至紅海、及加低斯、
11.17遣使告以東王曰、請容我過爾境、以東王不允、遣使見摩押王、亦不允、以色列人遂居加低斯、
11.18既經曠野、遶以東摩押之境、由摩押東而來、建營於亞嫩外、亞嫩為摩押界、不入其境、
11.19以色列人遣使見都希實本之亞摩利王西宏、告之曰、請容我過爾境、以適我土、
11.20西宏不信以色列人、不令過其境、乃集民眾、建營於雅雜、與以色列戰、
11.21以色列之上帝耶和華、以西宏及其民眾、付於以色列人手、以色列人擊之、取亞摩利人所居之地、
11.22得亞摩利境、自亞嫩至雅博、自曠野至約但、
11.23以色列之上帝耶和華、既逐亞摩利人於其民前、則爾豈可得其地乎、
11.24爾神基抹賜爾之地、爾豈不取之乎、我之上帝耶和華逐人於我前、其地我亦取之、
11.25爾豈愈於摩押王西撥子巴勒乎、彼豈嘗攻以色列人、而與之戰乎、
11.26以色列人居希實本、亞羅珥、與其鄉里、暨沿亞嫩諸邑、歷三百年、當時爾何不取之、
11.27我未嘗獲罪於爾、爾乃攻我、以惡相待、願鞫人之耶和華、今日在以色列人亞捫人間、判其是非、
11.28亞捫王不聽耶弗他使所言、·
11.29耶和華之神臨耶弗他、遂巡基列瑪拿西地、至基列之米斯巴、自此而往、至亞捫族、
11.30耶弗他許願於耶和華曰、如爾果以亞捫人付於我手、
11.31則我自亞捫族安然而歸時、出我門而迓者、必歸於耶和華、我必獻之為燔祭、
11.32耶弗他抵亞捫族、與之戰、耶和華付之於其手、
11.33遂擊之、自亞羅珥至米匿、及亞備勒基拉明、取邑二十、大行殺戮、於是亞捫族服於以色列人、·
11.34耶弗他止有一女、別無子女、返米斯巴、至己家、其女執鼓、舞蹈出迎、
11.35耶弗他見之、則裂衣曰、嗚呼吾女、使我憯怛、加我苦難、我向耶和華啟口、不能食言、
11.36女曰、我父歟、爾既向耶和華啟口、請踐其言、以行於我、蓋耶和華為爾、復仇於爾敵亞捫族、
11.37又謂父曰、求父允我一事、假我二月、俾我得與女伴登山、哀我以處子終、
11.38曰、往哉、乃遣之、期以二月、遂與女伴偕往、在山哀其以處子終、
11.39二月既盈、女歸父所、父循所許之願、以待其女、乃不字而終、
11.40厥後以色列女立為常例、每年為基列人、耶弗他女哀悼四日、
12.1以法蓮人集而北往、謂耶弗他曰、爾與亞捫族戰、而不招我偕往、曷故、我必以火燬爾、及爾第宅、
12.2耶弗他曰、我暨我民、與亞捫族大戰、我曾招爾、爾不救我脫於其手、
12.3我見爾不我救、遂冒死往攻亞捫族、而耶和華付之於我手、今日爾來攻我、曷故、
12.4耶弗他乃集基列人、與以法蓮人戰、而擊殺之、因以法蓮人曰、爾基列人、在以法蓮瑪拿西間、乃以法蓮之逋逃者也、
12.5基列人據約但津、以禦以法蓮人、以法蓮人逃遁者、有言請許我濟、基列人則問之曰、爾為以法蓮人否、如其言否、
12.6則曰、試言示播列、其人音不相符、而言西播列、則執之、殺於約但津旁、當時以法蓮人隕沒者、四萬二千人、·
12.7基列人耶弗他為以色列士師、凡歷六年、卒而葬於基列之一邑、·
12.8厥後、伯利恆人以比讚為以色列士師、
12.9有子三十、女三十、皆出嫁、為子娶媳三十、
12.10彼為以色列士師、凡歷七年、卒而葬之於伯利恆、·
12.11厥後、西布倫人以倫為以色列士師、凡歷十年、
12.12卒而葬於西布倫之亞雅倫、·
12.13厥後、比拉頓人希列子押頓為以色列士師、
12.14有子四十、孫三十、共乘驢駒七十、彼為以色列士師、凡歷八年、
12.15卒而葬於以法蓮地之境比拉頓、在亞瑪力之山地、
13.1以色列人又行耶和華所惡、耶和華付之於非利士人手、歷四十年、
13.2但之室家、有瑣拉人名瑪挪亞者、其妻不孕不育、
13.3耶和華之使者見於婦曰、爾素不孕不育、今必懷孕生子、
13.4爾其謹慎、酒與醇醪皆勿飲、不潔之物皆勿食、
13.5爾必懷孕生子、薙髮之刀、勿加其首、子自出胎、為拿細耳人、〈見民數記六章二節〉歸於上帝、肇救以色列人、脫於非利士人手、
13.6婦歸告夫曰、有上帝僕就我、其容彷彿上帝之使、可畏之甚、我未問其奚自、彼未以名告我、
13.7乃謂我曰、爾將懷孕生子、酒與醇醪皆勿飲、不潔之物皆勿食、蓋此子自出胎、為拿細耳人歸於上帝、至於死日、
13.8瑪挪亞禱於耶和華曰、主歟、請使所遣上帝僕、復至我所、教我如何以待將生之子、
13.9上帝允其所祈、婦坐於田、上帝使復就之、夫不在焉、
13.10婦趨告夫曰、昔就我者、今復顯見、
13.11瑪挪亞起、隨妻詣其人曰、昔與婦言者爾乎、曰、是也、
13.12瑪挪亞曰、願爾言驗、我待此子、當循何例、其行若何、
13.13耶和華之使者曰、我所告婦者、俱宜慎之、
13.14勿食葡萄樹所產、勿飲酒與醇醪、勿食不潔之物、凡我所諭、彼必守之、
13.15瑪挪亞謂使者曰、請爾少留、待我為備山羊之羔、
13.16耶和華之使者曰、爾雖留我、我不食爾餐、如備燔祭、必以獻耶和華、其言此者、因瑪挪亞不知其為耶和華之使也、
13.17瑪挪亞曰、爾何名、爾言驗時、我則尊爾、
13.18耶和華之使者曰、我名奇妙、何以詢為、
13.19瑪挪亞取山羊之羔、及素祭、陳於磐上、以獻耶和華、使者所行奇妙、瑪挪亞與其妻並睹之、
13.20壇上火燄上騰、使者乘之而昇、瑪挪亞暨妻見之、則俯伏於地、
13.21耶和華之使者不復見於瑪挪亞與其妻、瑪挪亞乃知其為耶和華之使也、
13.22語其妻曰、我儕必死、因睹上帝也、
13.23妻曰、如耶和華意欲殺我、必不納我之燔祭素祭、亦不示我以此事、告我以斯言、
13.24婦生子、命名參孫、子長、耶和華錫嘏焉、
13.25耶和華之神始感之、在瑣拉以實陶間之瑪哈尼但、
14.1參孫下亭拿、見一非利士女、
14.2歸告父母曰、我在亭拿見一非利士女、請為我娶之、
14.3父母曰、爾同儕我眾民中、豈無女子、致爾娶於未受割之非利士人乎、參孫謂父曰、我深悅斯女、請為我娶之、
14.4其父母不知斯事由於耶和華、參孫尋釁、欲攻非利士人、是時非利士人轄以色列人、
14.5參孫與父母下亭拿、至葡萄園、有一稚獅、咆哮迎之、
14.6參孫大為耶和華之神所感、手雖無械、而裂獅如羔羊、不以所行告其父母、
14.7遂往與女語、甚悅之、
14.8未幾復至、欲娶以歸、離途轉視獅尸、見群蜂與蜜在其中、
14.9取蜜於手、且行且食、至父母所、亦予之食、不以蜜出獅尸告、
14.10父至女所、參孫設筵於彼、蓋少者素有此例、
14.11眾見參孫、則簡三十人為其伴侶、
14.12參孫語之曰、容我以隱語試爾、七日宴間、如能詳釋告我、我則給爾枲衣三十領、外衣三十襲、
14.13若不能詳釋、爾則給我枲衣三十領、外衣三十襲、僉曰、請宣隱語、使我聞之、
14.14曰、自食者出食、自強者出甘、歷至三日、未能解其隱語、
14.15迨及七日、謂參孫妻曰、可誘爾夫、為我詳釋隱語、不然、我必以火燬爾、及爾父家、爾延我來、欲奪我所有乎、
14.16參孫妻哭於其前曰、爾乃惡我、而不我愛、爾以隱語試我同族、而不以之告我、曰、我未告父母、豈告爾乎、
14.17宴歷七日、妻哭其前、至於七日、為妻所迫、乃以隱語告之、妻告同族、
14.18七日日未入時、邑人告曰、孰甘於蜜、孰強於獅、參孫曰、若不用我牝牛而耕、則不能解我隱語、
14.19耶和華之神大感參孫、遂下亞實基倫、殺三十人、褫其衣、以給解隱語者、盛怒而返父家、
14.20其妻適其所友之伴侶、
15.1厥後、時值麥秋、參孫攜一山羊之羔探妻、曰、吾欲入室見之、妻父不許、
15.2曰、我意爾憾之甚、故嫁於爾伴侶、其妹較彼不尤美乎、可娶以代、
15.3參孫語眾曰、今我加害於非利士人、亦無尤焉、
15.4遂往執野犬三百、以尾相繫、束炬於二尾間、
15.5炬既燃、放火入非利士人之禾稼、凡束而堆積者、與未刈者、暨橄欖園、悉為所焚、
15.6非利士人問曰、行此者誰、或曰、亭拿人之婿參孫、因以其妻適伴侶故也、非利士人遂至、以火焚女及其父、
15.7參孫曰、爾既行是、我必復仇而後已、
15.8遂擊非利士人、大行殺戮、尸相枕籍、後往以坦巖穴居焉、·
15.9非利士人上、建營於猶大、布於利希、
15.10猶大人曰、爾來攻我、曷故、曰、我來欲縛參孫、以其所行於我者加乎其身、
15.11有猶大人三千、至以坦巖穴、謂參孫曰、豈不知我為非利士人所轄乎、何行此以累我耶、曰、以其所行於我者、行之於彼也、
15.12猶大人曰、我來欲縛爾、付於非利士人手、參孫曰、與我誓約、爾不親擊我、
15.13曰、否、祇縛爾付於其手、必不殺爾、遂以新索二縛之、由巖攜之而上、
15.14既至利希、非利士人呼而迎之、參孫大為耶和華之神所感、臂上之索、如經火之麻、脫於其手、
15.15參孫見驢之新頰骨、伸手取之、擊人以千計、
15.16曰、我以驢頰骨行戮、積尸成壘、我以驢頰骨殺人、其數盈千、
15.17言畢、手擲頰骨、其地遂名拉末利希、
15.18參孫渴甚、籲耶和華曰、爾藉僕手、大施拯救、今將渴死、而陷未受割者之手、
15.19上帝裂利希之窪處、有水湧出、飲之、精神頓復而蘇、故其泉名曰隱哈歌利、在於利希、至今猶存、
15.20非利士人轄以色列族時、參孫為士師、歷二十年、
16.1參孫往迦薩、見一妓、就之、
16.2或告迦薩人曰、參孫至此、遂伏邑門、竟夕環守、靜默無聲、意謂待至黎明、我必殺之、
16.3參孫既臥、中夜而興、取邑門之扉與楗、併二橛而拔之、荷之於肩、至希伯崙前之山巔、·
16.4厥後、參孫在梭烈谷、愛一女、名大利拉、
16.5非利士牧伯就女曰、爾其誘之、察其何由有此大力、我儕何以勝之、致能縛而苦之、則我各以銀一千一百給爾、
16.6大利拉謂參孫曰、請爾告我、何由有此大力、何術可以縛而苦爾、
16.7參孫曰、如以未乾之新弦七縛我、我則荏弱、無異他人、
16.8於是非利士牧伯攜未乾之新弦七予女、女則縛之、
16.9女既設伏於內室、告曰、參孫、非利士人蒞爾、參孫遂斷其弦、如斷經火之麻縷、仍不知其力之奚自、
16.10大利拉謂參孫曰、爾欺我而言誑、請告我何以縛爾、
16.11曰、如以未用之新索縛我、我則荏弱、無異他人、
16.12大利拉遂以新索縛之、曰、參孫、非利士人蒞爾、是時伏者俟於內室、參孫即斷臂索、如斷一縷、
16.13大利拉謂參孫曰、爾欺我而言誑、越至於今、請告我何以縛爾、曰、以我首髮七綹、與緯同織、則可、
16.14女遂以橛釘其髮、曰、參孫、非利士人蒞爾、參孫即寤、拔機之橛與緯、
16.15女曰、爾心不在我、何云愛我乎、爾欺我者三、未告我以大力何由而有、
16.16女日以言促迫之、參孫中心憂鬱、幾及於死、
16.17以心所藏悉告之、曰、我自母胎、為拿細耳人歸於上帝、薙髮之刀、未加於首、如薙我髮、我力自去、我則荏弱、無異他人、
16.18大利拉見其以心所藏悉告之、則遣人召非利士牧伯曰、今彼以心所藏悉告於我、請爾復至、惟此一次、非利士牧伯遂至、攜金於手、
16.19女使參孫枕膝而寢、招人薙其髮七綹、遂困苦之、其力果去、
16.20女曰、參孫、非利士人蒞爾、參孫寤曰、我且出、逍遙如昔、而不知耶和華已離之矣、
16.21非利士人遂執之、抉其目、解至迦薩、繫以銅鏈、使旋磨於獄、
16.22其髮薙後漸長、·
16.23非利士牧伯集眾、大祭其神大袞、而取歡樂、曰、我神以敵參孫付於我手、
16.24民見之、則頌讚其神曰、我神付敵於我手、彼乃敗我邦國、殺我多人者也、
16.25中心欣喜時、則曰、其召參孫、為我作劇、遂召參孫出獄、置之柱間、乃作劇於其前、
16.26參孫謂執手之童曰、容捫室柱、使我倚之、
16.27室充男女、非利士牧伯咸在、室頂亦有男女、約三千人、觀參孫作劇、
16.28參孫籲耶和華曰、主耶和華歟、求爾垂念我、上帝歟、求爾堅固我、惟此一次、以報非利士人抉我二目之仇、
16.29乃執室所賴之二中柱、一以左手、一以右手、而憑依之、
16.30曰、願與非利士人偕亡、遂屈身盡力曳之、室乃傾圮、覆於諸伯眾民之上、如是、參孫死時所殺、較之生時所殺尤多、
16.31其兄弟與父家俱至、取之而歸、葬於父瑪挪亞之墓、在瑣拉以實陶間、參孫為以色列士師、歷二十年、
17.1以法蓮山地、有人名米迦、
17.2謂其母曰、爾銀一千一百被竊、因而咒詛、且告於我、其銀在此、我取之矣、母曰、願耶和華錫嘏我子、
17.3其子以銀一千一百反其母、母曰、我已以此銀、為吾子獻於耶和華、以造雕像及鑄像、故仍反於爾、
17.4子復以銀反母、母取二百、以予金工、使造雕像及鑄像、置於米迦室、
17.5米迦有神室、遂作聖衣與家神、區別一子、為其祭司、
17.6時、以色列無王、人各任意而行、·
17.7有少者利未人、居於猶大伯利恆、
17.8離猶大伯利恆邑、覓地以居、行抵以法蓮山地、至於米迦家、
17.9米迦曰、爾奚自、曰、我利未人、自猶大伯利恆來、欲覓地而居、
17.10米迦曰、可偕我居、為我之父與祭司、歲給十金、衣服一襲、供爾之饌、利未人遂入室、
17.11樂與同居、米迦視之若子、
17.12米迦區別之、乃為其祭司、居於米迦家、
17.13米迦曰、今有利未人為祭司、我知耶和華必錫嘏於我、
18.1維時、以色列無王、但之支派、在以色列中、未得其業、故覓地以居、
18.2於族中遣勇士五人、由瑣拉以實陶而往、窺察土地、語之曰、往窺其地、乃適以法蓮山地、至米迦室宿焉、
18.3近其室時、識少者利未人之聲、就而問曰、誰導爾至此、在此何為、何所得乎、
18.4少者以米迦如何相待告曰、米迦雇我為其祭司、
18.5曰、請諮諏上帝、使知我之前途、是否利達、
18.6祭司曰、安然而往、爾之前途、耶和華所顧也、
18.7五人遂往、至拉億、見其居民、如西頓人、安逸無慮、因無強者相害也、地離西頓甚遠、不與他人交際、
18.8五人返於瑣拉以實陶、告其昆弟、昆弟問曰、爾意若何、
18.9曰、可起、而往攻之、我見其地甚美、豈可閒居、宜往勿緩、據以為業、
18.10既至、必見其民安逸無慮、土壤寬廣、天下物產、罔有所缺、上帝付之爾手、·
18.11於是但之室家六百人、各佩器械、自瑣拉以實陶啟行、
18.12上至猶大之基列耶琳、建營其後、名其地曰瑪哈尼但、至於今日、
18.13由此往以法蓮山地、至米迦室、
18.14昔窺拉億之五人、謂昆弟曰、此室有聖衣家神、雕像鑄像、爾知之乎、當思如何而為、
18.15遂轉詣米迦室、入少者利未人之室、而問其安、
18.16但人六百、各佩器械、立於門外、
18.17窺地之五人入室、取雕像鑄像、家神聖衣、祭司與佩器械之六百人、立於門外、
18.18五人入室、既取諸物而出、祭司問曰、爾欲何為、
18.19曰、勿語、以手掩口、與我偕往、為我之父與祭司、汝為一家之祭司、與為以色列一支派一族之祭司、孰愈、
18.20祭司心悅、取聖衣暨家神雕像、入於民中、
18.21眾遂轉而前往、使幼稚牲畜貨財先行、
18.22離米迦室已遠、米迦之鄰咸集、追及但人呼之、
18.23但人回顧、問米迦曰、爾有何事、率斯群眾而來、
18.24曰、我所作之神像、及所任之祭司、爾攜之去、一無所遺、而問我有何事耶、
18.25但人曰、勿使爾聲聞於我眾、恐暴戾者擊爾、致爾與爾家人、俱喪厥命、
18.26但人乃行其途、米迦見其強於己、則轉而歸家、
18.27但人攜米迦所製之物、及其祭司、至於拉億、見其安逸無慮之民、擊之以刃、火焚其邑、無人救援、
18.28蓋邑在近伯利合之谷中、離西頓甚遠、不與他人交際、但人復建邑而居之、
18.29此邑昔名拉億、今依其祖以色列子但之名、名之曰但、
18.30立彼雕像、摩西子革順之裔約拿單、暨其子孫、為但支派之祭司、迨至斯土見虜之日、
18.31米迦雕像之設、所歷時日、與上帝室在示羅同、
19.1當以色列無王時、有利未人旅以法蓮山隅、娶妾於猶大伯利恆、
19.2妾不貞、離夫、歸伯利恆父家、居歷四月、
19.3夫起、攜一僕二驢往見妾、欲以善言慰藉、冀其旋歸、妾導入父室、其父見之、欣喜承迎、
19.4留之三日、飲食而宿、
19.5越至四日、夙興欲行、女之父謂其婿曰、食餅少許、壯爾心力而後行、
19.6二人同坐飲食、女之父曰、是夜請仍宿此、以快爾心、
19.7其人起而欲往、女之父強留之、乃復宿焉、
19.8越至五日、夙興欲往、女之父曰、請復壯爾心力、延至日昃、於是二人同食、
19.9其人與妾及僕、起而欲往、女之父曰、日已昃、天將暮矣、請留一宿、以快爾心、詰旦夙興而歸可也、
19.10其人不欲復宿、乃備二驢、攜妾啟行、至耶布斯即耶路撒冷相對之所、
19.11近耶布斯時、日將暮矣、僕謂主曰、請偏行、入耶布斯邑而宿、
19.12主曰、外族之邑、不屬以色列人者、我不入之、必往基比亞、
19.13又謂僕曰、可適此處一邑而宿、或基比亞、或拉瑪、
19.14遂前行、近屬便雅憫之基比亞時、日已入、
19.15至基比亞、入邑以宿、無人接其入室寓之、乃坐於衢、
19.16既暮、有老者自田工作而歸、彼乃以法蓮山地人、旅於基比亞、此地之人、屬便雅憫族、
19.17老者舉目、見旅人在衢、問曰、爾奚自、將何往、
19.18曰、我自猶大伯利恆來、往以法蓮山隅、原居於彼、曾至猶大伯利恆、今詣耶和華室、無人接我入室、
19.19驢有芻糧、我與妾僕有餅及酒、罔有所缺、
19.20老者曰、願爾平安、爾之所需、我之責也、勿宿於衢、
19.21遂導之入室、以芻飼驢、乃濯足飲食、
19.22適快心時、邑之匪徒環宅叩門、謂室主老者曰、入爾室者、攜之出、以遂我欲、
19.23室主出、謂之曰、兄弟乎、勿行此惡、斯人既入我室、勿妄為、
19.24我有處女、及彼之妾在此、我俱出之、任爾玷辱、遂爾所欲、惟於斯人勿妄為、
19.25眾不聽、旅人執其妾出之、眾與淫合、竟夕狎侮、黎明始釋、
19.26昧爽、婦至其主所寓之室、仆於門前、迨乎既旦、
19.27其主夙興、啟門而出、欲行其途、見妾仆於門前、二手在閾、
19.28謂之曰、起、我儕行矣、不應、遂置之於驢、啟行而歸、
19.29至家、以刀肢解其妾、分為十二、遍送於以色列四境、
19.30見之者曰、自以色列人出埃及、以迄於今、未有若此之事、未之見也、今當思議、而宣言焉、
20.1於是以色列眾咸出、自但至別是巴、暨基列地之民、有如一人、集於米斯巴、在耶和華前、
20.2民長與以色列諸支派、集為上帝民會、執兵步卒、共四十萬、
20.3以色列人至米斯巴、為便雅憫人所聞、以色列人問曰、此惡之由、請以告我、
20.4被殺之婦、其夫利未人對曰、我與妾至便雅憫之基比亞、止宿於彼、
20.5及夜、基比亞人起而攻我、環室、意欲殺我、淫污我妾致死、
20.6彼行淫亂謬妄之事、在以色列中、故我取妾而臠之、遍送於以色列四境、
20.7請爾以色列眾為之畫策、而建議焉、
20.8民眾悉起、有如一人、曰、我不返幕歸家、
20.9必掣籤、往攻基比亞、
20.10於以色列諸支派中、百取十、千取百、萬取千、使備餱糧、迨眾至便雅憫之基比亞、則依其在以色列中、所行謬妄之事以待之、
20.11於是以色列眾咸集、連絡為一、以攻斯邑、
20.12以色列支派遣人謂便雅憫支派曰、爾中所行何惡、
20.13今以基比亞之匪徒付我、俾致之死、以除惡於以色列中、便雅憫人不聽同儕以色列人之言、
20.14乃由諸邑、集於基比亞、欲與以色列人戰、
20.15便雅憫諸邑執兵之士、計二萬六千、其外有基比亞選兵、計七百、
20.16眾中有所簡左手較捷之卒七百、以繩發石、不爽毫髮、
20.17除便雅憫人外、以色列人之執兵者、計四十萬、皆戰士也、
20.18以色列人起、往伯特利、諮諏上帝曰、與便雅憫人戰、我中誰當先往、耶和華曰、猶大先往、
20.19以色列人晨興、對基比亞建營、
20.20出而列陳於基比亞、欲與便雅憫人戰、
20.21便雅憫人自基比亞出、戮以色列人二萬二千、
20.22以色列人共奮厥志、復列陳於前日之陳所、
20.23上至耶和華前、哭泣至暮、諮諏耶和華曰、我可再與昆弟便雅憫人戰否、耶和華曰、可往攻之、
20.24翌日、以色列人進攻便雅憫族、
20.25便雅憫人是日自基比亞出而逆之、又戮以色列執兵之士一萬八千、
20.26以色列民眾、上至伯特利哭泣、坐於耶和華前、禁食至暮、獻燔祭及酬恩祭於耶和華、
20.27時、上帝約匱在彼、亞倫孫、以利亞撒子非尼哈、侍於其前、
20.28以色列人諮諏耶和華曰、我可復出、與我昆弟便雅憫人戰乎、抑止乎、耶和華曰、往哉、明日我必付之爾手、
20.29以色列人設伏於基比亞四周、
20.30越至三日、以色列人往攻便雅憫人、列陳於基比亞如前、
20.31便雅憫人出而迎戰、被誘離邑、如前擊殺以色列人、約有三十、於二通衢、一往伯特利、一往基比亞之郊野、
20.32便雅憫人曰、其敗如故、以色列人曰、我儕其遁、誘之離邑、至於通衢、
20.33眾遂起離其所、列陳於巴力他瑪、伏者自基比亞草場而出、
20.34有以色列選兵一萬、往攻基比亞、戰勢劇烈、然便雅憫人不知禍之將及、
20.35耶和華使便雅憫人敗於以色列人前、是日以色列人殺便雅憫人、二萬五千一百、皆執兵之士、
20.36便雅憫人乃自知敗北、初、以色列人恃有伏兵在基比亞、故暫避便雅憫人、
20.37伏兵驟出、進攻基比亞、刃擊舉邑之人、
20.38以色列人曾約伏兵、以使邑中煙雲上騰為號、
20.39以色列人戰時稍卻、便雅憫人殺其人約有三十、自謂以色列人為我所敗、如前戰然、
20.40迨邑中煙雲起、其狀如柱、便雅憫人回顧、見舉邑煙焰沖天、
20.41以色列人旋轉、便雅憫人見禍及之、不勝駭懼、
20.42遂背以色列人、轉向曠野之路而遁、軍士急追於後、民自諸邑而出、戮之於其間、
20.43追襲之、圍困之、在其駐足之所蹂躪之、至於相對日出處之基比亞、
20.44便雅憫人仆者一萬八千、皆勇士也、
20.45其餘轉向曠野而逃、至臨門磐、以色列人又於通衢、收其五千人、追至基頓、又殺二千人、
20.46是日便雅憫執兵之士死者、共二萬五千、皆勇士也、
20.47惟有六百人、轉向曠野而逃、至臨門磐、居之四月、
20.48以色列人反攻便雅憫、刃擊邑眾、與其牲畜、及凡所遇、所至諸邑、以火焚之、
21.1以色列人曾在米斯巴誓曰、我儕皆不以女妻便雅憫人、
21.2民至伯特利、坐於上帝前、迨及薄暮、舉聲痛哭、曰、
21.3以色列之上帝耶和華歟、今日以色列中缺一支派、何為有此事乎、
21.4翌日、民眾夙興、築壇、獻燔祭及酬恩祭、
21.5以色列人曾重誓曰、凡不上米斯巴、詣耶和華者、必致之死、故相問曰、以色列支派中、孰不與會、詣耶和華、
21.6以色列人為其昆弟便雅憫人而悔、曰、以色列支派中、今日絕其一矣、
21.7我既指耶和華而誓、不以我女妻之、則其遺民若何得妻、
21.8又曰、以色列支派中、孰不上米斯巴、詣耶和華乎、察知基列雅比無人入營與會、
21.9蓋核民時、見其居民無一在者、
21.10會眾遣其最勇之士一萬二千、命之曰、往哉、刃擊基列雅比居民、暨厥婦孺、
21.11所有丁男、及已適人之女、悉殲滅之、
21.12於其居民中、遇處子四百、未適人者、攜至迦南地示羅營、
21.13會眾遣使至臨門磐、以和告便雅憫人、
21.14便雅憫人遂歸、則以基列雅比生存之女妻之、尚為不足、
21.15民為便雅憫人而悔、蓋耶和華使以色列支派有闕如也、
21.16會之長老曰、便雅憫之婦女既滅、則其遺民何以妻之、
21.17又曰、便雅憫人之逃脫者、必有其業、免以色列支派泯沒其一、
21.18但我儕不可妻之以女、因以色列人曾誓曰、以女妻便雅憫人者、必受詛也、
21.19遂曰、在利波拿南、伯特利北、往示劍道東之示羅、歲有耶和華節期、
21.20乃命便雅憫人曰、爾往伏於葡萄園、
21.21見示羅女出而舞蹈、則由葡萄園出、各執其女為妻、而歸便雅憫地、
21.22如其父兄赴愬於我、我則曰、請爾施恩、以之予我、蓋昔戰時、我不留女以為其妻、今亦非爾所妻、若然、則為有罪、
21.23便雅憫人如言而行、循其人數、執舞蹈之女為妻、歸其故業、復建諸邑以居、
21.24於是以色列人歸其支派室家、自彼各復本業、
21.25是時以色列無王、人各任意而行、
