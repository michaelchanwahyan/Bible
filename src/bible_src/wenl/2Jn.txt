1.1為長老者書達蒙選之夫人、暨其子女、乃我所誠愛者、不第我也、凡識真理者亦然、
1.2此愛乃緣真理、即恆於我儕、永偕我儕者也、
1.3願恩惠矜恤平康、由父上帝、及其子耶穌基督、以真以愛、而偕我儕焉、·
1.4我見爾子有行於真理者、一如我儕自父所受之誡、則喜甚、
1.5今求夫人宜相愛、此非我書新誡與爾、乃自始而有者也、
1.6愛也者、即依諸誡而行也、此誡即宜行之於愛、如爾自始所聞者也、
1.7蓋多有惑人者出世、不認耶穌基督成人身而臨、此乃惑人、且敵基督者也、
1.8爾宜慎之、勿失我儕所勞者、則得充足之賞焉、
1.9凡競進而不恆於基督之訓者、不有上帝也、恆於其訓者、則有父及子矣、
1.10人若就爾、不持此訓、勿接之於家、亦勿問其安、
1.11蓋問其安者、即與其惡行也、·
1.12我尚有多端書與爾、不欲以紙墨、乃望就爾晤談、使爾喜樂充盈焉、
1.13爾蒙選之妹之子女問爾安、
