1.1掃羅沒後、大衛戮亞瑪力人而歸、居洗革拉二日、
1.2越至三日、有人自掃羅營來、其衣撦裂、其首蒙塵、詣大衛、伏地而拜、
1.3大衛曰、爾奚自、曰、自以色列營、逃遁而至、
1.4大衛曰、其事若何、請以告我、曰、民自陳而遁、仆斃者眾、掃羅及其子約拿單亦死、
1.5大衛問來告之少者曰、掃羅及其子約拿單死、爾安知之、
1.6少者曰、吾偶於基利波山、見掃羅倚其槍、車騎追襲甚急、
1.7彼回顧見我、則呼我、我曰、我在此、
1.8曰、爾為誰、曰、亞瑪力人也、
1.9曰、請立我側而殺我、因我昏眩、而命猶存、
1.10吾知彼既傾覆、不能生活、遂立其側而殺之、取其首上之冕、臂上之釧、攜詣吾主、
1.11大衛遂裂己衣、從者亦然、
1.12為掃羅及其子約拿單、與耶和華之民、以色列家、哀悼哭泣、禁食至暮、以其隕於刃也、
1.13大衛謂來告之少者曰、汝籍何處、曰、我乃亞瑪力旅人之子也、
1.14大衛曰、爾伸手殺耶和華之受膏者、何不懼乎、
1.15大衛召一少者曰、前攻之、遂擊斃之、
1.16大衛曰、爾血歸於爾首、爾口自證殺耶和華之受膏者、·
1.17大衛為掃羅及其子約拿單、作哀歌而悼之、
1.18其歌名曰弓歌、命教猶大人、載於雅煞珥紀、
1.19歌曰、以色列歟、爾之榮光滅於崇邱、英武者其亡乎、
1.20毋告於迦特、毋播於亞實基倫衢、恐非利士女歡欣、未受割者之女奏凱、
1.21基利波山歟、願爾不霑雨露、無田可產祭品、蓋英武者之干見污於彼、掃羅之干、如未受膏者之干然、
1.22飲見殺者之血、剖英武者之脂、約拿單之弓不卻退、掃羅之劍不徒返、
1.23掃羅及約拿單、生時相愛相悅、沒時亦弗相離、二人疾於鷹、強於獅、
1.24以色列女歟、爾其為掃羅哀哭、彼曾慨然衣爾以絳衣、加金飾於爾服、
1.25英武者其隕於陳乎、約拿單見殺於爾之崇邱、
1.26吾兄約拿單歟、我為爾悲傷、我悅爾殊甚、爾愛我之情奇異、深於愛婦女之情、
1.27英武者其隕乎、戰具其亡乎、
2.1厥後、大衛詢於耶和華曰、我往猶大之邑可否、耶和華曰、可、曰、當往何邑、曰、希伯崙、
2.2大衛遂往、其二妻、耶斯列女亞希暖、與曾適迦密人拿八之亞比該亦往、
2.3大衛率從者、及其眷聚咸至、居希伯崙諸邑、
2.4猶大人至、膏大衛為猶大族王、·
2.5或告大衛曰、葬掃羅者、乃基列雅比人也、大衛遣使詣基列雅比人曰、爾厚待爾主掃羅而葬之、願耶和華錫嘏於爾、
2.6爾既行此、願耶和華以仁慈誠實待爾、我亦報爾之恩、
2.7爾主掃羅既沒、猶大族膏我為其王、爾當強乃手而奮勇、·
2.8掃羅軍長尼珥子押尼珥、攜掃羅子伊施波設濟河、至瑪哈念、
2.9立之為王、治基列、亞書利、耶斯列、以法蓮、便雅憫、及以色列眾、
2.10掃羅子伊施波設立為以色列王、時年四十、在位二年、惟猶大族從大衛、
2.11大衛在希伯崙為猶大族王、歷七年有六月、·
2.12尼珥子押尼珥、及掃羅子伊施波設之臣僕、出瑪哈念、至基遍、
2.13洗魯雅子約押、及大衛之臣僕亦出、相遇於基遍池側、一軍坐池左、一軍坐池右、
2.14押尼珥謂約押曰、任少者起而戲於我前、約押曰、可、
2.15遂起、各如其數而過、屬便雅憫、及掃羅子伊施波設者十二人、大衛之僕從十二人、
2.16互相執首、以刃刺肋、彼此偕仆、故其處稱曰希利甲哈素林、即在基遍、
2.17是日戰勢劇烈、押尼珥與以色列人、敗於大衛之僕從前、
2.18有洗魯雅三子、約押、亞比篩、亞撒黑在彼、亞撒黑足疾如野鹿、
2.19追襲押尼珥、不偏於左、不偏於右、
2.20押尼珥回顧曰、汝為亞撒黑乎、曰、是也、
2.21曰、爾其偏於左右、執一少者、奪其兵甲、惟亞撒黑仍追不舍、
2.22押尼珥曰、其偏之、不我追、奚使我擊爾仆地、若然、我何面目、與爾兄約押相見、
2.23惟彼弗偏、於是押尼珥以槍鐏刺其腹、自後而出、遂仆而死、凡至其死所者、皆止焉、
2.24約押及亞比篩追押尼珥、至基亞相對之亞瑪岡、在基遍野之道、時日入矣、
2.25便雅憫人咸集、從押尼珥、成為一隊、立於岡巔、
2.26押尼珥呼約押曰、刃之吞人、永不已乎、豈不知終必有苦乎、民追兄弟、爾不止之、將至何時、
2.27約押曰、我指維生上帝而誓、如爾無言啟釁、則民清晨已返、不追兄弟、
2.28於是約押吹角、民眾乃止、不追以色列人、不復戰鬥、
2.29押尼珥及其從者、終夜而行、經亞拉巴、濟約但、越畢倫、至瑪哈念、·
2.30約押追押尼珥而歸、集其民眾、大衛僕從少十九人、及亞撒黑、
2.31便雅憫人及押尼珥之從者、為大衛僕從所殺者、三百六十人、
2.32眾舁亞撒黑、葬於父墓、在伯利恆、約押及從者、終夜而行、至希伯崙、時適黎明、
3.1掃羅家與大衛家、相戰日久、大衛漸強、掃羅家漸弱、·
3.2大衛在希伯崙生子、長暗嫩、乃耶斯列女亞希暖所出、
3.3次基利押、乃曾適迦密人拿八之亞比該所出、三押沙龍、乃基述王達買女瑪迦之子、
3.4四亞多尼雅、乃哈及之子、五示法提雅、乃亞比他之子、
3.5六以特念、乃大衛妻以格拉所出、此皆大衛在希伯崙所生者、·
3.6掃羅家與大衛家相戰時、押尼珥在掃羅家自強、
3.7昔掃羅有妃利斯巴、愛亞之女也、伊施波設謂押尼珥曰、爾何與我父之妃同室、
3.8押尼珥聞言、怒甚、曰、我豈為猶大之犬首乎、我厚待爾父掃羅家、及其兄弟友朋、不以爾付於大衛手、今日乃以此婦罪我、
3.9耶和華曾與大衛誓、我必為大衛成其事、否則願上帝罰我維倍、
3.10我必奪國於掃羅家、立大衛之位、治以色列及猶大、自但至別是巴、
3.11伊施波設畏押尼珥、不答一詞、·
3.12押尼珥遣使見大衛曰、斯土屬誰乎、又曰、爾與我約、我手必助爾、使以色列眾悉歸爾、
3.13曰、善、我與爾約、惟索一事、爾來見時、必攜掃羅女米甲至、否則毋覿我面、
3.14大衛遣使見掃羅子伊施波設曰、以我妻米甲反我、即昔我以非利士人之陽皮一百所聘者、
3.15伊施波設遣使、自其夫拉億子帕鐵取之、
3.16夫隨其後、且行且哭、偕至巴戶琳、押尼珥謂之曰、歸哉、乃歸、·
3.17押尼珥曾與以色列長老相議曰、昔爾求大衛為爾王、
3.18今可行之、蓋耶和華論大衛曰、我必藉我僕大衛手、拯我民以色列、脫於非利士人、及諸敵之手、
3.19押尼珥亦與便雅憫人言之、遂往希伯崙、以以色列及便雅憫家所願者、告大衛、
3.20押尼珥與從者二十人、至希伯崙見大衛、大衛為之設筵、
3.21押尼珥謂大衛曰、我將啟行、集以色列眾、歸我主我王、與爾立約、使爾隨心所欲而王、大衛遣押尼珥、遂安然而去、
3.22約押及大衛之臣僕、侵敵而歸、大獲貨財、時、押尼珥不與大衛共在希伯崙、已被遣安然而去、
3.23約押與其軍旅既至、或告約押曰、尼珥子押尼珥來見王、而王遣之、彼安然而去矣、
3.24約押詣王曰、爾何所為、押尼珥來見、奚為遣之、而彼已去、
3.25爾知尼珥子押尼珥至此、乃欺爾也、欲窺爾之出入、與爾凡所為耳、
3.26約押既出、遂遣使追押尼珥、自西拉井攜之返、而大衛不知也、
3.27押尼珥返希伯崙、約押引至邑門、佯欲私語、刺其腹、致之死、以報流弟亞撒黑血之仇、
3.28大衛聞之、曰、流尼珥子押尼珥之血、我與我國、在耶和華前、永無罪辜、
3.29願歸約押之首、與其父全家、願約押家、或患白濁、或患癩疾、或扶杖而行、或隕沒於刃、或乏食、歷世不絕其人、
3.30約押及弟亞比篩戮押尼珥、因其於基遍戰場、殺其弟亞撒黑故也、·
3.31大衛命約押與相從之眾曰、裂衣束麻、哀悼於押尼珥前、大衛王隨柩而行、
3.32葬押尼珥於希伯崙、王於墓旁大聲而哭、民眾亦哭、
3.33王悼押尼珥曰、押尼珥之死、可如庸人之亡乎、
3.34爾手未縛、爾足未桎、爾之隕沒、猶人之亡於匪類也、民復哭之、
3.35日尚未入、民咸至、請大衛食餅、大衛誓曰、如日未入、而我食餅、或食他物、願上帝罰我維倍、
3.36民見此、則悅、凡王所為、民皆悅之、
3.37當日以色列民眾、咸知殺尼珥子押尼珥、非由於王、
3.38王謂臣僕曰、汝豈不知今日在以色列中、為牧伯為大人者隕沒乎、
3.39我雖受膏為王、今猶荏弱、此洗魯雅之子、逼我太甚、願耶和華依惡人之惡而報之、
4.1掃羅子伊施波設聞押尼珥死於希伯崙、則喪膽、以色列眾亦悚惶、
4.2掃羅子有隊長二人、一名巴拿、一名利甲、皆便雅憫族、比錄人臨門子也、蓋比錄屬便雅憫、
4.3昔比錄人遁於基他音、至今仍旅於彼、·
4.4掃羅子約拿單有一子名米非波設、跛者也、昔掃羅及約拿單之音耗、自耶斯列傳至時、子方五歲、媼抱之而遁、疾趨、子墜致跛、·
4.5一日比錄人臨門子利甲巴拿、於炎熱時、至伊施波設家、值其午寢、
4.6入室、佯欲取麥、
4.7見伊施波設偃臥於床、則刺其腹而殺之、斬其首、取之而去、由亞拉巴道、終夜而行、
4.8攜伊施波設之首、至希伯崙、見大衛王曰、爾敵掃羅索爾命、試觀其子伊施波設之首在此、今日耶和華報我主我王之仇於掃羅、及其後裔、
4.9大衛謂之曰、我指贖我命脫諸難、維生之耶和華以誓、
4.10昔有人告我曰、掃羅已死、以為報嘉音、我執而戮之於洗革拉、此我為其報信音所加之賞也、
4.11況惡人入義者之室、殺之於床、我豈不討其血於爾、絕爾於地乎、
4.12遂命少者戮之、斷其手足、懸於希伯崙池側、取伊施波設首、葬於希伯崙押尼珥之墓、
5.1以色列支派咸至希伯崙、見大衛曰、我乃爾之骨肉、
5.2昔掃羅為我王時、爾率以色列人出入、耶和華謂爾曰、爾必為我民以色列之牧、而作其君、
5.3以色列長老、咸至希伯崙見王、大衛王在希伯崙、於耶和華前與之立約、遂膏大衛為以色列王、
5.4大衛即位時、年三十、在位四十年、
5.5在希伯崙為猶大王、歷七年有六月、在耶路撒冷為以色列及猶大王、歷三十三年、·
5.6王及從者往耶路撒冷、攻斯土之耶布斯人、耶布斯人謂大衛曰、爾必不得入此、瞽者跛者必逐爾、意謂大衛不能入也、
5.7然大衛取錫安之保障、即大衛城、
5.8當日大衛曰、擊耶布斯人者、其至水溝、擊大衛中心所惡之跛者瞽者、故成諺曰、有彼瞽者跛者、人不能入其室、
5.9大衛居其保障、名之曰大衛城、在米羅之內、四周築垣、
5.10大衛日漸昌大、萬軍之上帝耶和華偕之、·
5.11推羅王希蘭遣使見大衛、攜香柏及木工石工而至、為大衛建宮室、
5.12大衛乃知耶和華立之為以色列王、且為其民以色列振興其國、·
5.13大衛至自希伯崙、在耶路撒冷又娶后妃、誕生子女、
5.14在耶路撒冷所生者、其名如左、沙母亞、朔罷、拿單、所羅門、
5.15益轄、以利書亞、尼斐、雅非亞、
5.16以利沙瑪、以利雅大、以利法列、·
5.17非利士人聞大衛受膏為以色列王、咸至而索之、大衛聞之、乃入保障、
5.18非利士人既至、布於利乏音谷、
5.19大衛詢於耶和華曰、我往攻非利士人可否、爾付之於我手乎、耶和華曰、往哉、我必付之於爾手、
5.20大衛遂至巴力毘拉心、擊之於彼、則曰、耶和華破敵於我前、如水之衝流然、故其名地曰巴力毘拉心、
5.21敵遺其偶像、大衛與從者取之、·
5.22非利士人復至、布於利乏音谷、
5.23大衛詢於耶和華、耶和華曰、毋往迎之、宜遶其後、於桑林相對之所攻之、
5.24聞桑杪有步履之聲、則急往、蓋耶和華先爾而行、擊非利士軍旅、
5.25大衛遵耶和華命、擊非利士人、自迦巴至基色、
6.1大衛又集以色列中所簡三萬人、
6.2起而率之至巴拉猶大、欲舁上帝之匱、此匱乃以居基路伯上、萬軍之耶和華名而名者、
6.3取上帝之匱、載於新車、自山中亞比拿達室而出、亞比拿達之子烏撒亞希約御車、
6.4載匱自亞比拿達室而出、亞希約行於匱前、
6.5大衛與以色列家、舞蹈於耶和華前、以松木樂器、及琴瑟鼓鈸鑼作樂、
6.6至拿艮禾場、牛蹶、烏撒伸手扶上帝匱、
6.7耶和華怒烏撒、因其過而擊之、遂死於上帝匱側、
6.8耶和華擊烏撒、大衛不悅、稱其地曰毘列斯烏撒、至於今日、
6.9是日大衛畏耶和華、曰、耶和華之匱、何可至我所、
6.10故大衛不舁耶和華匱入大衛城、至於己所、乃轉舁至迦特人俄別以東室、
6.11耶和華匱在迦特人俄別以東室三月、耶和華錫嘏於俄別以東、及其全家、
6.12或告大衛王曰、耶和華緣上帝之匱、錫嘏於俄別以東家、及凡所有、大衛遂往、懽然舁上帝匱、自俄別以東室、至大衛城、
6.13舁耶和華匱者既行六步、大衛獻牛與肥犢各一、
6.14大衛衣枲聖衣、竭力舞蹈於耶和華前、
6.15大衛及以色列家歡呼吹角、舁耶和華匱而至、
6.16耶和華匱入大衛城時、掃羅女米甲自牖而窺、見大衛王踴躍舞蹈於耶和華前、中心鄙夷之、
6.17眾舁耶和華匱而入、置於其所、在大衛所張之幕、大衛獻燔祭及酬恩祭於耶和華、
6.18獻祭已畢、則以萬軍之耶和華名、為民祝嘏、
6.19頒賜以色列眾、無論男女、各得餅一方、肉一臠、葡萄乾餅一方、民眾乃歸、·
6.20大衛歸、為眷聚祝嘏、掃羅女米甲出迓曰、今日以色列王、何其榮哉、於臣僕之婢前露體、若鄙夫之無恥、
6.21大衛曰、我之為此、乃在耶和華前、彼簡我超於爾父、及其全家、立我為其民以色列之君、故我必舞蹈於其前、
6.22今必更為鄙陋、自視卑賤、惟爾所言之婢、必尊崇我、
6.23掃羅女米甲至死無子、
7.1王居宮室、耶和華錫以綏安、得免四周諸敵之擾、
7.2王謂先知拿單曰、我居香柏之室、而上帝之匱乃在帳中、
7.3拿單曰、爾其從心所欲而行、蓋耶和華偕爾、
7.4是夜耶和華諭拿單曰、
7.5往告我僕大衛曰、耶和華云、爾為我建室以居乎、
7.6我自導以色列族出埃及、至於今日、未嘗居室、乃行於帷幕中、
7.7凡我與以色列人偕行之地、豈曾語所命牧我民以色列支派之一者曰、曷不為我建香柏之室乎、
7.8故當謂我僕大衛曰、萬軍之耶和華云、我自羊牢中、羊群後、取爾為我民以色列之君、
7.9爾之所往、我皆與偕、絕爾諸敵、將錫爾大名、如世間大人之名、
7.10我欲為我民以色列定一區域、而栽植之、使居己所、不復遷移、不復遭惡類之窘迫、有如疇昔、
7.11及我命士師治我民以色列時、我必使爾安居、得免諸敵之擾、且耶和華告爾、耶和華必為爾建立家室、
7.12迨爾之日已盈、與列祖偕眠、我必立爾所出之裔以嗣爾、鞏固其國、
7.13彼將為我名建室、我必固其國位、歷久弗替、
7.14我將為其父、彼將為我子、彼若作惡、我必以人之杖、世人之鞭責之、
7.15惟我仁慈不離之、如昔奪之於掃羅、即我為爾所棄者、
7.16爾家爾國必堅立、爾位必堅定、至於永遠、
7.17拿單循此諸言、依此啟示、告大衛、·
7.18大衛王入坐於耶和華前、曰、主耶和華歟、我何人斯、我家若何、爾乃導我至此乎、
7.19主耶和華歟、此於爾目、猶以為小、爾又言及爾僕之家、至於久遠、主耶和華歟、此豈世人所常有乎、〈或作此亦為世人之例乎〉
7.20主耶和華歟、大衛更有何辭、蓋爾洞悉爾僕、
7.21爾行此大事、乃踐爾言、循爾志、使僕知之、
7.22耶和華上帝歟、惟爾為大、依我所聞、無可比擬、爾外無他上帝、
7.23地上何民、如爾民以色列、上帝親往贖之、以為己民、而顯己名、且為爾國、行大而可畏之事、驅逐列邦、及其諸神、於爾自埃及所贖之民前、
7.24爾立以色列民、永為爾民、爾耶和華為其上帝、
7.25耶和華上帝歟、爾論爾僕、與其家所言者、求爾堅固之、至於永遠、如言而行、
7.26願人永尊爾名為大、曰、萬軍之耶和華、乃治以色列之上帝、爾僕大衛之家、必堅立於爾前、
7.27萬軍之耶和華、以色列之上帝歟、既啟示爾僕曰、我必為爾建立家室、故爾僕敢以此而求、
7.28主耶和華歟、爾乃上帝、所言真實、以此福許爾僕、
7.29今願錫嘏於爾僕家、俾永存於爾前、主耶和華歟、爾既言之、願爾僕家永享爾福、
8.1厥後、大衛擊非利士人服之、奪京都之權於其手、
8.2又擊摩押、使其人伏地、以繩量度、殺戮者二繩之長、生存者一繩有奇、摩押人遂服役於大衛、而納貢焉、
8.3瑣巴王利合子哈大底謝、往河欲恢復其權時、大衛擊之、
8.4虜其騎兵一千七百、步卒二萬、御車之馬、則斷其筋、惟存百乘之馬、
8.5大馬色之亞蘭人、來助瑣巴王哈大底謝、大衛擊殺其人二萬二千、
8.6大衛置戍於大馬色之亞蘭、亞蘭人遂服役於大衛、而納貢焉、大衛無論何往、耶和華使之獲勝、
8.7大衛奪哈大底謝臣僕之金盾、攜至耶路撒冷、
8.8又自屬哈大底謝之比他比羅他二邑、取銅甚多、
8.9哈大底謝屢與哈馬王陀以戰、陀以聞大衛擊敗哈大底謝全軍、
9.10遂遣子約蘭見大衛王問安、為之祝嘏、約蘭攜金銀銅諸器、
8.11大衛王區別此物、獻於耶和華、與曩昔所獻降國之金銀同、
8.12即自亞蘭、摩押、亞捫、非利士、亞瑪力諸族、及瑣巴王利合子哈大底謝所獲之物、
8.13大衛於鹽谷、擊殺亞蘭人一萬八千而歸、得其名譽、
8.14置戍於以東全國、以東人咸服役於大衛、大衛無論何往、耶和華使之獲勝、·
8.15大衛為以色列全族之王、為其民眾施行公義、
8.16洗魯雅子約押為軍長、亞希律子約沙法為史官、
8.17亞希突子撒督、與亞比亞他子亞希米勒為祭司、西萊雅為繕寫、
8.18耶何耶大子比拿雅統轄基利提人、比利提人、大衛眾子為相、
9.1大衛曰、掃羅家尚有遺存者乎、我緣約拿單故、將施仁慈於彼、
9.2掃羅家有僕名洗巴、或召之見大衛、王曰、爾洗巴乎、曰、僕是也、
9.3王曰、掃羅家尚有人乎、我以上帝之仁慈待之、洗巴曰、約拿單尚有一子、跛者也、
9.4王曰、彼何在、曰、在羅底巴亞米利子瑪吉家、
9.5大衛王遣人自羅底巴亞米利子瑪吉家、攜之而至、
9.6掃羅孫、約拿單子米非波設詣大衛、伏地而拜、大衛曰、米非波設歟、曰、爾僕在此、
9.7大衛曰、毋懼、我緣爾父約拿單故、必施仁慈於爾、以爾祖掃羅之田、悉反於爾、爾可恆食於我席、
9.8米非波設拜曰、僕何人斯、若此死犬、而得爾之眷顧乎、
9.9王呼掃羅僕洗巴曰、凡屬掃羅及其家者、我已咸賜爾主之子、
9.10爾與爾子爾僕、必為之耕田、納其所產、使爾主之子有糧可食、惟爾主之子米非波設、必恆食於我席、洗巴有子十五人、僕二十人、
9.11洗巴謂王曰、我主我王所命、爾僕必悉行之、米非波設乃食於王席、與王子同、
9.12米非波設有幼子名米迦、凡居洗巴家者、皆為米非波設之僕、
9.13米非波設居耶路撒冷、恆食於王席、二足俱跛、
10.1厥後、亞捫族王沒、其子哈嫩嗣位、
10.2大衛曰、昔哈嫩父拿轄施仁慈於我、今我將施仁慈於其子哈嫩、遂遣僕往、唁其喪父、大衛僕至亞捫族地、
10.3亞捫族之牧伯謂其主哈嫩曰、大衛遣唁者詣爾、爾意大衛果敬爾父乎、大衛遣僕詣爾、詎非窺察此城、而傾之耶、
10.4哈嫩遂執大衛僕、薙其鬚之半、中斷其衣至臀、而遣之歸、
10.5其人深以為恥、或以告大衛、乃遣人迎之曰、可居耶利哥、俟鬚長而後歸、·
10.6亞捫族知己為大衛所惡、遂遣人募伯利合與瑣巴之亞蘭人、步卒二萬、及瑪迦王所偕之人一千、陀伯人一萬二千、
10.7大衛聞之、則遣約押率勇士全軍、
10.8亞捫族出、列陳於邑門、瑣巴利合之亞蘭人、及陀伯人、瑪迦人、別列於野、
10.9約押見其前後列陳、則簡以色列之精兵、陳列行伍、以禦亞蘭人、
10.10以餘軍付弟亞比篩、陳列行伍、以禦亞捫族、
10.11曰、如亞蘭人強於我、爾則助我、如亞捫人強於爾、我則助爾、
10.12宜強乃志、爾我當為我民、及我上帝邑、為大丈夫、願耶和華成其所欲、
10.13約押與所偕之民、進與亞蘭人戰、亞蘭人遁於其前、
10.14亞捫族見亞蘭人遁、亦遁於亞比篩前、而入於邑、約押遂離亞捫族、返耶路撒冷、·
10.15亞蘭人見己為以色列所敗、則咸集焉、
10.16哈大底謝遣使招河外之亞蘭人出、遂至希蘭、哈大底謝之軍長朔法率之、
10.17或告大衛、遂集以色列眾、濟約但、至希蘭、亞蘭人列陳、與大衛戰、
10.18亞蘭人遁於以色列眾前、大衛戮其戰車七百乘之卒、騎兵四萬、擊其軍長朔法、致死於彼、
10.19臣服哈大底謝之諸王、見其為以色列所敗、遂與以色列修好、而服事之、嗣後亞蘭人不敢助亞捫族、
11.1歲初、列王出戰時、大衛遣約押偕其臣僕、及以色列眾出、遂敗亞捫族、圍拉巴、大衛居於耶路撒冷、·
11.2日夕大衛自床起、遊行於宮巔、見一婦沐浴、貌甚美、
11.3大衛遣人問婦為誰、或曰、非以連女、赫人烏利亞妻拔示巴乎、
11.4大衛遣使取之、既至、濯其不潔、大衛與之同寢、婦乃歸、
11.5婦懷孕、遣人告大衛曰、我懷孕矣、
11.6大衛遣人諭約押曰、遣赫人烏利亞見我、約押遂遣之入覲、
11.7烏利亞既至、大衛問約押若何、民眾之況若何、戰事之效若何、
11.8又謂烏利亞曰、爾其歸家濯足、烏利亞出王宮、王賜饌隨其後、
11.9惟烏利亞寢於宮門、與其主之僕偕、不歸私第、
11.10或告大衛曰、烏利亞未歸其第、大衛謂烏利亞曰、爾非自遄征而至乎、奚不歸第、
11.11烏利亞曰、匱及以色列猶大族、咸居柴柵、我主約押與我主之僕、屯於田野、我豈可歸第飲食、與妻偕寢乎、我指爾及爾生命以誓、我決不為此、
11.12大衛曰、今日仍居於此、明日我遣爾往、烏利亞是日居耶路撒冷、
11.13翌日、大衛召之、乃飲食於其前、大衛使之醉、至夕而出、仍寢於床、與其主之僕偕、不歸其第、
11.14詰朝、大衛致書約押、付於烏利亞手以達、
11.15書曰、可置烏利亞於前茅、劇戰之處、爾眾則退、俾其被擊而死、
11.16約押窺城、知敵勇士所在、則委烏利亞於彼、
11.17邑人出、與約押戰、大衛之僕、沒者數人、赫人烏利亞亦死、
11.18約押遣人以戰事告大衛、
11.19囑使者曰、爾以戰事告王既畢、
11.20如王怒曰、爾何迫城以戰、豈不知敵必自城而射乎、
11.21耶路比設子亞比米勒為誰所擊、非婦自城擲磨石於其身、而彼死於提備斯乎、爾傅於城何耶、則曰、爾僕赫人烏利亞亦死、
11.22使者遂行、見大衛、以約押所命告之、
11.23曰、敵勝於我、出而逆我於野、我追襲之、逼近城門、
11.24射者自城射爾僕、王之僕中、數人隕亡、爾僕赫人烏利亞亦死、
11.25大衛謂使者曰、爾其語約押曰、毋以此為憂、刃之吞人、或彼或此、當益奮厥力、攻城而毀之、以此勉勵約押、
11.26烏利亞妻聞夫烏利亞死、為之哀哭、
11.27喪事既畢、大衛召之入宮、遂為其妻、因而生子、然大衛所為、耶和華不悅之、
12.1耶和華遣拿單見大衛、遂詣之、曰、有二人居於一邑、一富一貧、
12.2富者牛羊甚多、
12.3貧者無所有、惟一小牝羔、乃彼所購而養者、與彼及子同長、食其食、飲其杯、臥於其懷、視若己女、
12.4有旅人詣富者、富者惜其牛羊、不以供客、乃取貧者之羔、備而供之、
12.5大衛甚怒其人、謂拿單曰、我指維生之耶和華以誓、行此者宜死、
12.6必償其羔四倍、緣彼行此事、無憐憫也、·
12.7拿單謂大衛曰、爾即其人也、以色列之上帝耶和華云、我膏爾為以色列王、援爾於掃羅手、
12.8以爾主之家業賜爾、以爾主之妻室付於爾懷、以以色列及猶大家畀爾、若以為寡、我必有以加之、
12.9爾何藐視耶和華命、行其所惡、藉亞捫族之刃、擊殺赫人烏利亞、而取其妻為妻、
12.10爾既藐視我、而取赫人烏利亞妻為妻、故兵刃永不離爾家、
12.11耶和華又曰、我必肇禍於爾家、加諸爾身、以爾妻室付於他人、為爾目擊、彼於日光之下、與之同寢、
12.12爾行之於隱、我則行之於日光之下、為以色列眾目擊、
12.13大衛謂拿單曰、我獲罪於耶和華矣、拿單曰、耶和華已宥爾罪、不致死亡、
12.14然爾行此、使耶和華之敵得毀謗之由、故爾所生之子必死、
12.15拿單乃歸、耶和華擊烏利亞妻為大衛所生之子、使之疾甚、
12.16大衛為子祈禱上帝、禁食、入室終夜伏地、
12.17家之老者侍側、欲自地起之、大衛不從、亦不偕食、
12.18越至七日、子死、大衛之僕不敢以子死告之、蓋曰、子尚生時、我與之言、彼不之聽、若以子死相告、其憂傷將何如乎、
12.19大衛見僕切切私語、知子已死、問僕曰、子死乎、曰、死矣、
12.20大衛自地而起、沐浴、膏身、更衣、入耶和華室而崇拜、回宮命具饌、則設席而食、
12.21僕曰、爾所為者何耶、子尚生時、爾為之禁食哭泣、子死、乃起而食、
12.22曰、子尚生時、我之禁食哭泣、蓋曰、耶和華或施恩於我、俾子生存、未可知也、
12.23今子已死、禁食何為、豈能使之返乎、我必往彼所、彼不返於我、
12.24大衛慰其妻拔示巴、入而與之同寢、婦乃生子、命名所羅門、耶和華愛之、
12.25藉先知拿單名子曰耶底底亞、緣耶和華之故也、·
12.26約押攻亞捫族之拉巴、取其王城、
12.27遣使見大衛曰、我攻拉巴、取其水城、
12.28今爾可集餘民、建營攻而取之、免為我取、人以我名名之、
12.29大衛乃集民眾往拉巴、攻而取之、
12.30奪其王首之冕、其金重一他連得、飾以寶石、置於大衛首、又自邑中、攜出貨財甚多、
12.31且出其邑民、使之服役於鋸、及鐵耙與鐵斧、或服役於瓦窯、大衛待亞捫族諸邑、皆若是、大衛率民眾歸耶路撒冷、
13.1大衛子押沙龍有妹貌美、名曰他瑪、大衛子暗嫩愛之、
13.2暗嫩為其妹他瑪、抑鬱成疾、他瑪乃處子、暗嫩自知難與之近、
13.3暗嫩有友名約拿達、乃大衛兄示米亞子、為人甚狡、
13.4謂暗嫩曰、王子歟、爾日益瘠瘦、曷故、爾不告我乎、暗嫩曰、我愛弟押沙龍之妹他瑪、
13.5約拿達曰、可臥於床、佯為遘疾、父來視爾、則謂之曰、請容我妹他瑪至此、以食與我、備於我前、使我見之、我由其手受而食之、
13.6暗嫩遂臥、佯為遘疾、王來視之、暗嫩曰、請容我妹他瑪、來作二餅於我前、我由其手受而食之、
13.7大衛遣人入內諭他瑪曰、往爾兄暗嫩室、為之備饌、
13.8他瑪往其兄暗嫩室、見暗嫩偃臥、遂取溼麵摶於其前、作餅炊之、
13.9以釜傾於其前、暗嫩不食、曰、屏眾、遂咸出、
13.10暗嫩謂他瑪曰、攜餅入內室、我由爾手受而食之、他瑪取所作之餅、攜入內室、至其兄暗嫩、
13.11進而食之、暗嫩執之、曰、我妹與我同寢、
13.12曰、我兄不可、毋玷辱我、在以色列中不可行此、毋為此愚妄之事、
13.13我負斯辱、將焉往、爾在以色列中、必如愚妄人矣、祈言於王、必不禁我歸爾、
13.14暗嫩不聽其言、因強於彼、強與同寢、
13.15厥後、暗嫩憾之極甚、其憾之之情、較愛之之情更切、遂謂之曰、起、往哉、
13.16他瑪曰、不可、爾遣我去、較前所行、其咎尤重、暗嫩不聽、
13.17呼侍立之僕曰、驅此女出、從而上楗、
13.18時、他瑪衣彩衣、循王女處室之制也、僕攜之出、從而上楗、
13.19他瑪裂其彩衣、蒙灰於首、按手其上、且行且哭、
13.20其兄押沙龍謂之曰、爾兄暗嫩與爾偕乎、我妹今且緘默、彼乃爾兄、勿以為意、於是他瑪在兄押沙龍家獨處、
13.21大衛王聞之、怒甚、
13.22押沙龍因暗嫩強玷其妹他瑪、憾之、善惡之言、俱不與語、·
13.23越二年、有人為押沙龍剪羊毛在近以法蓮之巴力夏瑣、押沙龍邀王眾子、
13.24乃覲王曰、有人為僕剪羊毛、請王及臣僕、與爾僕偕往、
13.25王曰、吾子、我儕無庸俱往、恐累爾、押沙龍固請之、亦不往、第為祝嘏、
13.26押沙龍曰、如爾不往、則請許兄暗嫩偕往、王曰、彼偕爾往、曷故、
13.27押沙龍固請之、乃使暗嫩及王眾子偕往、
13.28押沙龍命其僕曰、當伺暗嫩飲酒快心、我諭爾曰擊暗嫩、則殺之毋畏、命爾者非我乎、當壯膽而奮勇、
13.29僕循押沙龍命、以處暗嫩、王子咸起、各乘其驢而遁、
13.30尚在途間、有音耗傳於大衛曰、王子盡為押沙龍所殺、靡有孑遺、
13.31王遂起、裂衣仆地、臣僕裂衣侍立、
13.32大衛兄示米亞子約拿達曰、我主、毋以為少者王子悉見殺、死者惟暗嫩一人耳、自彼強玷其妹之日、此事押沙龍已定之、
13.33我主我王毋懷憂、以為王子皆死、死者惟暗嫩一人耳、
13.34押沙龍遁、守望之少者舉目以觀、見後有多人、由山麓之途而至、
13.35約拿達謂王曰、王子至矣、如僕所言、
13.36言甫畢、王子至、發聲而哭、王與臣僕亦哭、慟甚、·
13.37押沙龍遁於基述王亞米忽子達買所、大衛日為其子悲哀、
13.38押沙龍遁於基述、居彼三年、
13.39大衛王見暗嫩既死、乃得慰藉、而想念押沙龍殊切、
14.1洗魯雅子約押、知王中心嚮往押沙龍、
14.2乃遣人往提哥亞、攜哲婦至、謂之曰、爾其佯為居喪者、身衣喪服、勿沐以膏、若為死者久哀之婦、
14.3入見王、與之言、遂以言授之、
14.4提哥亞婦與王言時、伏地拜曰、王歟、助我、
14.5王曰、爾有何事、曰、我乃嫠婦、我夫已死、
14.6婢有二子、在田相鬥、排解無人、此擊彼而斃之、
14.7今舉家起而攻婢曰、擊昆弟者、當付於我、而致之死、以償所殺昆弟之命、而絕其嗣、如是、則滅我餘燼、不為我夫留名與後於世、
14.8王曰、爾歸、我將為爾下令、
14.9提哥亞婦曰、我主我王歟、罪歸於我、及我父家、王與國位、均無尤焉、
14.10王曰、凡咎爾者、攜至我前、彼必不復犯爾、
14.11婦曰、請王念爾上帝耶和華、不許報仇者復加殺害、免滅吾子、曰、我指維生之耶和華而誓、爾子之一髮、不隕於地、
14.12婦曰、祈我主我王、容婦復進一詞、曰、其言之、
14.13婦曰、胡為謀害上帝之民、王出此言、似有差失、因不令亡人旋歸也、
14.14吾儕必死、如水傾地、不能復收、上帝不奪人命、乃設法俾亡者得免驅逐、
14.15我以此言告我主我王、乃因民使我恐懼、故曰、我必與王言之、庶幾王允婢之所求、
14.16人欲滅我及子、俾絕於上帝之業、王必俞允、援婢脫於其手、
14.17婢則曰、願我主我王之言慰我、蓋我主我王之辨是非、如上帝之使、願爾上帝耶和華偕爾、
14.18王曰、我所問於爾者、願爾無隱、婦曰、請我主我王言之、
14.19王曰、此事非約押與爾同謀乎、婦曰、我主我王歟、我指爾生命以誓、我主我王所言、無人能左右轉移之、蓋爾僕約押命我、以此言授婢、
14.20爾僕約押為此、欲使事勢變遷、我主聰睿、如上帝之使、洞悉世事、·
14.21王謂約押曰、我允此事、爾往、攜少者押沙龍以歸、
14.22約押伏地而拜、為王祝嘏、曰、我主我王允僕所求、今日我知沾恩於爾前、
14.23約押遂起、往基述、攜押沙龍至耶路撒冷、
14.24王曰、使歸私第、毋覿我面、押沙龍遂歸、不見王面、·
14.25押沙龍丰采甚都、見譽於眾、遍以色列、無能比擬、自踵至頂、無有瑕疵、
14.26因髮甚重、每歲剪之、循王權衡計之、得二百舍客勒、
14.27押沙龍生三子一女、女名他瑪、美貌女也、·
14.28押沙龍居耶路撒冷二年、未見王面、
14.29乃召約押、欲遣之見王、約押不至、再召之、仍不至、
14.30遂謂僕曰、約押之田、與我接壤、中有麰麥、爾往焚之、僕遂縱火於田、
14.31約押起、至押沙龍室、謂之曰、爾僕奚縱火於吾田、
14.32押沙龍曰、我遣人召爾至此、欲使爾覲王曰、吾自基述而歸何為、不如仍居於彼、今請許我覿王面、如我有咎、王可殺我、
14.33約押入覲、以此告王、王乃召之、押沙龍入覲、伏地拜於王前、王與接吻、
15.1此後、押沙龍備車馬與五十人、奔走於前、
15.2夙興、立於邑門途側、見有訟事宜受王鞫者、則呼之曰、爾屬何邑、曰、僕屬以色列某支派、
15.3押沙龍曰、爾事善且正、然王未嘗委人聽之、
15.4又曰、我深願立為士師於斯土、凡有爭端訟事、咸詣我所、我必為之公斷、
15.5或有近而拜之者、押沙龍伸手執之、而與接吻、
15.6凡以色列人欲詣王以訟者、押沙龍待之若此、因而陰得以色列人之心、·
15.7越四年、押沙龍謂王曰、我曾許願於耶和華、請允我往希伯崙以酬之、
15.8蓋爾僕居亞蘭之基述、嘗許願曰、如耶和華使我歸耶路撒冷、我必崇事之、
15.9王曰、安然而去、遂起而往希伯崙、
15.10押沙龍遣諜、遍行以色列眾支派曰、一聞角聲、則當言曰、押沙龍在希伯崙為王矣、
15.11押沙龍自耶路撒冷、招二百人偕行、其人樸誠、不知其事、
15.12大衛之謀士亞希多弗、基羅人也、押沙龍獻祭時、遣人召之、自其本邑基羅而來、叛黨勢強、民歸押沙龍者日眾、·
15.13有使者來告大衛曰、以色列人之心、咸歸押沙龍矣、
15.14大衛謂在耶路撒冷相偕之僕曰、當起而遁、否則不得避押沙龍、其速往哉、恐其猝至、加害我儕、刃擊邑民、
15.15王之僕謂王曰、我主我王所欲、僕願行之、
15.16王出、眷屬隨之、留妃十人、以守宮闈、
15.17王出、民眾相從、止於伯墨哈、
15.18眾僕與基利提人、比利提人、及自迦特從王而至者六百人、過於王前、
15.19王謂迦特人以太曰、爾與吾儕偕往何為、可返與王同居、爾為異族、出亡在外、或歸故土、
15.20爾來為日無幾、今我觀勢而往、安忍使爾偕我流離、可攜爾昆弟而歸、願恩寵誠實臨爾、
15.21以太曰、我指維生之耶和華、及我主我王之生命而誓、我主我王所在、僕必與偕、死生以之、
15.22大衛曰、往哉、其濟諸、迦特人以太與其從者、及其幼稚同濟、
15.23斯土之人、大聲而哭、民濟汲淪溪、王亦濟、眾望曠野之路而行、
15.24撒督亦至、眾利未人從之、舁上帝匱、置之於彼、亞比亞他登山、待民出邑、
15.25王謂撒督曰、舁上帝匱返城、若我蒙恩於耶和華前、必使我反、見匱及其居所、
15.26如云我不悅爾、願任其所欲而待我、
15.27又謂祭司撒督曰、爾非先見乎、爾與爾子亞希瑪斯、及亞比亞他子約拿單、安然歸邑、
15.28我將留於曠野之津、待爾有言告我、
15.29撒督與亞比亞他、遂舁上帝之匱、歸耶路撒冷居焉、·
15.30大衛蒙首跣足、陟橄欖山、且陟且哭、所偕之眾、亦皆蒙首而陟、且陟且哭、
15.31或告大衛曰、亞希多弗從押沙龍、在叛黨之中、大衛曰、耶和華歟、求爾使亞希多弗之謀、變為愚昧、
15.32大衛既至山巔、崇拜上帝之所、有亞基人戶篩、自裂其衣、以塵蒙首來迎、
15.33大衛謂之曰、爾偕我往、適以累我、
15.34若歸邑語押沙龍曰、王歟、我欲為爾僕、昔為爾父之僕、今亦如是為爾僕、則必為我敗亞希多弗之謀、
15.35祭司撒督及亞比亞他、非偕爾在彼乎、爾於王室有所聞、當告之、
15.36撒督子亞希瑪斯、亞比亞他子約拿單、二子亦與之偕、凡有所聞、遣之告我、
15.37大衛之友戶篩遂入城、押沙龍亦至耶路撒冷、
16.1大衛過山巔未遠、米非波設僕洗巴來迎、攜備鞍之驢二、載餅二百、葡萄乾一百穗、夏果一百、酒一革囊、
16.2王曰、汝攜此何意、洗巴曰、驢為王眷聚所乘、餅及夏果為少者所食、酒為曠野困憊者所飲、
16.3王曰、爾主之子安在、曰、在耶路撒冷、蓋曰、今日以色列家、必以父之國反我、
16.4王曰、米非波設所有者、咸歸於爾、洗巴曰、我跪拜、願蒙恩於我主我王之前、·
16.5大衛王至巴戶琳、有掃羅族、基拉子名示每者出、且行且詛、
16.6以石擲大衛、及其臣僕、時、民庶勇士在王左右、
16.7示每詛曰、往哉、往哉、爾流血之人、鄙陋之徒也、
16.8爾代掃羅為王、今耶和華將掃羅家之血、悉歸於爾、以此國付於爾子押沙龍、爾流血之人、自取其禍也、
16.9洗魯雅子亞比篩謂王曰、此死犬胡為詛我主我王、求爾允我往斬其首、
16.10王曰、洗魯雅子、我與爾何與、彼詛大衛、因耶和華命其詛之、孰敢言胡為行此乎、
16.11又謂亞比篩及諸臣僕曰、我子己身所出、尚索我命、況此便雅憫人乎、姑容之、聽其詛、蓋耶和華命之矣、
16.12庶幾耶和華鑒我之冤、緣其今日之詛、報我以善、
16.13大衛及從者行於道、示每行於相對之阪、且行且詛、擲石揚塵、
16.14王及從者困憊、至一處養其精力、·
16.15押沙龍與以色列眾至耶路撒冷、亞希多弗偕之、
16.16大衛友亞基人戶篩詣押沙龍、曰、願王萬歲、願王萬歲、
16.17押沙龍曰、爾愛友之情如是乎、何不與友偕行乎、
16.18戶篩曰、不然、惟耶和華與斯民、及以色列眾所選者、我必歸之、而與之俱、
16.19且我宜事者為誰、非王之子乎、昔我若何事爾父、今亦如是事爾、
16.20押沙龍謂亞希多弗曰、我儕當若何而行、爾其謀之、
16.21亞希多弗曰、爾父留妃以守宮闈、爾入其中、以色列眾聞爾為父所憾、則從爾者、皆強厥手矣、
16.22於是為押沙龍張幕宮巔、押沙龍遂入御父妃、以色列人目睹之、
16.23當日亞希多弗所設之謀、如諮諏於上帝、為大衛、為押沙龍、皆如是、
17.1亞希多弗謂押沙龍曰、許我簡卒一萬二千、今夜啟行、追襲大衛、
17.2乘其困憊手弱臨之、使之驚惶、侍從必遁、而我獨擊其王、
17.3俾眾悉歸於爾、得爾所索之人、則如眾返、而民安焉、
17.4押沙龍及以色列長老、皆悅此言、
17.5押沙龍曰、召亞基人、戶篩至、俾得與聞其言、
17.6戶篩既至、押沙龍曰、亞希多弗所言若此、可從之乎、否則爾言之、
17.7戶篩曰、亞希多弗此次之謀不嘉、
17.8又曰、爾父與其侍從、乃為英武、爾所知也、今其衷懷暴怒、如熊在野、而亡其子、爾父又嫻戰事、必不宿於民中、
17.9今必藏於坑坎、或在他所、如爾從者數人先仆、聞者必曰、從押沙龍者見戮、
17.10則人雖驍勇、心猛如獅、必喪厥膽、蓋以色列族咸知爾父英武、從者亦驍勇、
17.11我之謀議、悉集以色列眾、自但至別是巴、如海沙之多、爾親出戰、
17.12於其所在、倏然臨之、如露降於土壤、使彼及其侍從、靡有孑遺、
17.13彼若入城、以色列眾必攜繩至、曳城入河、卷石不遺、
17.14押沙龍及以色列眾曰、亞基人戶篩之謀、較亞希多弗之謀尤善、蓋耶和華預定敗亞希多弗之謀、以禍押沙龍、·
17.15戶篩謂祭司撒督亞比亞他曰、亞希多弗為押沙龍、及以色列長老、所謀如此、我所謀如此、
17.16宜急遣人告大衛曰、今夜勿宿曠野之津、必濟河、免王與侍從、俱見吞噬、
17.17時、約拿單亞希瑪斯待於隱羅結、因不可入城、為人所見、有婢數來告之、則往轉告大衛王、
17.18有孺子見之、以告押沙龍、二人遂急去、至巴戶琳人家、其院有井、二人下焉、
17.19婦以蓋掩井口、布麥屑於上、而事不洩、
17.20押沙龍僕至其家、問婦曰、亞希瑪斯約拿單安在、婦曰、已濟溪矣、索之不得、乃歸耶路撒冷、
17.21去後、二人自井出、往告大衛王曰、亞希多弗設謀害爾、宜起、速濟河、
17.22大衛與僕從遂起、濟約但、及黎明、民眾悉濟、不遺一人、
17.23亞希多弗見其所謀不從、即備驢反故邑、歸私第、處置家事、自縊而死、葬於父墓、·
17.24大衛至瑪哈念、押沙龍及以色列眾濟約但、
17.25押沙龍立亞瑪撒為軍長、以代約押、其人乃以實瑪利人以特拉、與拿轄女亞比該同室而生者、亞比該與約押母洗魯雅為姊妹、
17.26押沙龍與以色列眾、建營於基列地、·
17.27大衛既至瑪哈念、亞捫族拉巴人拿轄子朔比、與羅底巴人亞米利子瑪吉、暨基列之羅基琳人巴西萊咸至、
17.28攜床盆瓦器、小麥、麰麥、細麵、烘穀、大豆、小豆、烘豆、
17.29蜜酥與羊、牛酪之餅、以供大衛、及其侍從、蓋曰、民在曠野、飢渴困憊、
18.1大衛核其所偕之民、立千夫長、百夫長以率之、
18.2大衛遣民出戰、分之為三、以一委約押、以一委洗魯雅子、約押弟亞比篩、以一委迦特人以太、王曰、我亦必與爾偕往、
18.3民曰、爾不可往、如我逃遁、敵不以我為意、死亡者半、敵亦不以為意、惟爾一人、可當我萬、爾自城助我尤善、
18.4王曰、爾所視為善者、我必行之、王乃立於門側、民眾或百或千、分隊而出、
18.5王命約押亞比篩以太曰、爾緣我故、寬待少者押沙龍、王為押沙龍囑諸將、民悉聞之、
18.6於是民出至田、以迎以色列眾、戰於以法蓮林、
18.7以色列眾敗於大衛僕從之前、是日被戮者眾、計有二萬、
18.8因其戰鬥四方散布、死於林者、較死於刃者尤多、
18.9押沙龍偶與大衛之僕相遇、乘騾過於大橡繁枝之下、其首為樹所絓、懸於空際、騾逸而去、
18.10或見之、告約押曰、我見押沙龍懸於橡樹、
18.11約押曰、爾既見之、何不擊之隕地、若然、我以十金與紳予爾、
18.12曰、雖獲千金、我不伸手擊王之子、我儕聞王囑爾、與亞比篩以太曰、慎勿加害少者押沙龍、
18.13如我妄害其命、無事隱於王、而爾亦必敵我、
18.14約押曰、我不可與爾遲延、遂執三戈而往、時、押沙龍懸於橡樹、氣猶未絕、則刺其胸、
18.15為約押執兵之少者十人、環攻押沙龍而斃之、
18.16約押吹角止眾、民乃旋返、不追以色列族、
18.17擲押沙龍尸於林中巨阱、壘石其上、成為大阜、以色列眾遁歸己幕、
18.18押沙龍存時、嘗曰、我無遺子、以傳我名、故在王谷建柱、稱以己名、至於今日、稱為押沙龍碑、·
18.19撒督子亞希瑪斯曰、請容我趨、以耶和華伸冤之音信報王、
18.20約押曰、今日勿報音信、他日可也、王子既死、今日不可報音信也、
18.21約押謂古示人曰、爾往、以所見者告王、古示人跪拜約押而趨、
18.22撒督子亞希瑪斯復請曰、無論如何、容我隨古示人後、約押曰、我子歟、爾報音信、必不獲賞、疾趨何為、
18.23曰、無論如何、我必趨之、曰、趨哉、亞希瑪斯乃趨、道經平原、越古示人、·
18.24大衛坐城兩門之間、守望者登樓巔、舉目望見一人獨趨、
18.25呼而告王、王曰、若惟一人來、必報音信、其人趨而漸近、
18.26守望者又見一人趨、告閽者曰、又有一人獨趨、王曰、彼亦報音信者也、
18.27守望者曰、我視在前者、其趨之勢、如撒督子亞希瑪斯然、王曰、彼善人也、必報嘉音、
18.28亞希瑪斯至、呼王曰安、伏地而拜、曰、爾之上帝耶和華、宜頌美焉、以舉手攻我主我王者付與矣、
18.29王曰、少者押沙龍安否、亞希瑪斯曰、約押遣王之僕時、我見眾大喧譁、不知何故、
18.30王曰、且退、侍於側、乃退而立、
18.31古示人至、曰、有音信報於我主我王、今日耶和華已伸爾冤於凡攻爾者、
18.32王曰、少者押沙龍安否、古示人曰、願我主我王之敵、及凡起而害爾者、咸如彼少者、
18.33王慟甚、登門樓而哭、且行且言曰、我子押沙龍、我子、我子押沙龍、我願代爾死、押沙龍我子、我子、
19.1或告約押曰、王緣押沙龍哭而哀、
19.2民聞王為子憂、故是日奏凱、轉為悲哀、
19.3當日民私歸邑、如戰敗者、含羞而退、
19.4王掩面、大聲呼曰、我子押沙龍、押沙龍我子、我子、
19.5約押入宮覲王曰、今日爾僕拯爾、及爾后妃子女之命、爾乃使之赧顏、
19.6惡爾者、爾反愛之、愛爾者、爾反惡之、今日明示、牧伯臣僕、於爾無足介意、我知若押沙龍生存、而我儕咸死、爾乃懽悅矣、
19.7今爾當起而出、以言慰藉爾僕、否則我指耶和華而誓、今夕必無一人偕爾、此禍較爾自幼所遭者尤甚、
19.8王遂起、坐於邑門、有告民曰、王坐邑門、民遂覲王、·
19.9以色列族既遁歸幕、諸支派之民相爭曰、王拯我於敵手、又援我於非利士人手、今避押沙龍、出亡於外、
19.10我膏押沙龍以治我、今亡於陳、爾曹何不出言、以請王歸、·
19.11大衛王遣人見祭司撒督亞比亞他曰、當告猶大長老云、以色列眾所言請王返宮、傳聞於王、爾何居後、
19.12爾乃我之昆弟骨肉、則請王歸、何居人後、
19.13亦告亞瑪撒曰、爾非我之骨肉乎、如爾不代約押為軍長、恆在我前、願上帝罰我維倍、
19.14於是猶大眾如懷一心、遣使告王曰、請王及臣僕偕歸、
19.15王乃歸、至約但、猶大人至吉甲以迎王、欲導之濟河、·
19.16巴戶琳之便雅憫人基拉子示每、急與猶大人偕下、迎大衛王、
19.17有便雅憫人一千、與掃羅家僕洗巴、及其子十五人、僕二十人從之、涉約但以迎王、
19.18有舟往還濟王眷聚、隨王所欲、王將濟時、基拉子示每伏於王前、
19.19曰、我主勿罪我、當我主我王出耶路撒冷時、僕所行悖逆之事、祈勿念之、勿介於懷、
19.20僕自知干罪、故今日約瑟家中、我至獨先、以迎我主我王、
19.21洗魯雅子亞比篩曰、耶和華之受膏者、示每詛之、可不致之死乎、
19.22大衛曰、洗魯雅子、我與爾曹何與、使爾今日敵我、我豈不知今日我為以色列王、詎可在以色列中、致人於死乎、
19.23遂語示每曰、爾必不死、加之以誓、·
19.24掃羅孫米非波設亦來迎王、自王出亡、及王安歸、不治其足、不理其鬚、不澣其衣、
19.25至耶路撒冷迎王、王曰、米非波設、不與我同行、曷故、
19.26對曰、我主我王、爾僕跛足、意欲備驢乘之、與王同行、而我僕欺我、
19.27且謗爾僕於我主我王前、惟我主我王如上帝之使、依爾所視為善者行之、
19.28蓋我祖全家、於我主我王前、咸如死者、然爾使僕列於同席者中、我尚有何理、可籲於王、
19.29王曰、何復言爾事乎、我命爾與洗巴、均分田畝、
19.30米非波設曰、我主我王既安然還宮、任其悉取可也、·
19.31基列人巴西萊自羅基琳至、偕王而行、送之濟約但、
19.32巴西萊老邁、年已八十、其家巨富、王在瑪哈念時、嘗以所需供王、
19.33王謂巴西萊曰、與我偕往、我在耶路撒冷、以贍養爾、
19.34巴西萊曰、我生存之日、尚有幾何、可偕王上耶路撒冷乎、
19.35今僕年八十、所食所飲、豈能知其味、辨其美惡乎、男女謳歌、豈能聞其聲乎、何為累我主我王、
19.36僕第偕王濟約但、何必加我若是之賞賚乎、
19.37容僕旋歸、死於故邑、在我父母墓側、爾僕金罕在此、請准其與我主我王偕濟、依爾所視為善者待之、
19.38王曰、金罕必與我偕往、我依爾所視為善者待之、爾有所求、我必為爾行之、
19.39於是民眾濟約但、王亦濟、王與巴西萊接吻、為之祝嘏、巴西萊遂歸故土、·
19.40王既濟、至吉甲、金罕偕行、猶大民眾、及以色列民之半送之、
19.41以色列眾來見王曰、我之昆弟猶大人、何為私導王、與眷聚及僕從、濟約但河、
19.42猶大人曰、王與我同宗、何因此事而怒、我豈食王祿、王豈有所餽於我乎、
19.43以色列人曰、我儕於王、分有其十、與大衛之情誼、較爾尤深、爾導我王歸、曷藐視我、不先與我議乎、然猶大人之言、較以色列人尤厲、
20.1在彼適有匪徒、便雅憫人比基利子示巴、吹角、曰、我與大衛無與、於耶西子無業、以色列族、各歸故幕可也、
20.2於是以色列人不從大衛、而從比基利子示巴、惟猶大人自約但至耶路撒冷、附於其王、·
20.3大衛王至耶路撒冷、入宮、將前所留守宮之妃十人、幽於別室、供其所需、不復進御、使如嫠婦、至於死日、
20.4王謂亞瑪撒曰、限以三日、為我集猶大人、與爾偕至、
20.5亞瑪撒往集猶大人、稽延逾限、
20.6大衛謂亞比篩曰、今比基利子示巴、必將貽害、更甚於押沙龍、當率爾主之僕、追襲其後、免其入於堅城、得以避我、
20.7約押之卒、與基利提人、比利提人、及眾勇士從之、咸出耶路撒冷、追襲比基利子示巴、
20.8至基遍之大磐、亞瑪撒來迓、約押身衣戎衣、腰束以帶、中挾刃、藏於鞘、行時刃墜、
20.9約押謂亞瑪撒曰、吾兄安乎、乃以右手握其鬚、欲與接吻、
20.10亞瑪撒不防約押手中之刃、約押刺其腹、腸流於地、不再擊而即斃、約押與弟亞比篩、追襲比基利子示巴、
20.11約押軍中、有少者一人立於尸旁曰、凡悅約押、為大衛者、其從約押、
20.12時、亞瑪撒仆於途間、臥於血中、少者見民至此而立、即移其尸、自大道至田間、掩之以衣、
20.13既自大道移尸、民眾遂從約押、追襲比基利子示巴、
20.14約押遍行以色列諸支派、至伯瑪迦之亞比拉、及比利人所、其人咸集相從、
20.15遂至、圍示巴於伯瑪迦之亞比拉、附城築壘、陷其牆垣、欲傾圮之、
20.16有一哲婦自邑呼曰、聽之聽之、請約押來前、吾欲與言、
20.17既近、婦曰、爾約押乎、曰、是也、婦曰、請聽婢言、曰、吾聽之、
20.18婦曰、昔人有言、必問於亞比拉、乃畢其事、
20.19我邑在以色列中、和平忠信、今爾欲滅以色列之母邑、何為并吞耶和華之業乎、
20.20約押曰、我決不并吞毀滅之、
20.21其事非若是也、惟以法蓮山地之人、比基利子示巴、舉手攻大衛王、今獨以之付我、我即離邑而去、婦曰、必以其首擲於城外、
20.22婦以智慧勸眾、遂斬比基利子示巴首、擲與約押、約押吹角、眾乃離邑而散、各歸其幕、約押返耶路撒冷覲王、·
20.23約押為以色列軍長、耶何耶大子比拿雅、統轄基利提人、比利提人、
20.24亞多蘭統轄工役、亞希律子約沙法為史官、
20.25示法為繕寫、撒督與亞比亞他為祭司、
20.26睚珥人以拉為大衛之相、
21.1大衛在位之時、饑饉歷三載、大衛諮諏耶和華、耶和華曰、緣掃羅及其流血之家、殺基遍人也、
21.2夫基遍人、原為亞摩利族之遺民、不屬以色列族、以色列族與之盟約、掃羅為以色列及猶大人熱中、謀殺戮之、
21.3大衛召基遍人、謂之曰、我當為爾何為、何以贖此罪、俾爾為耶和華之業祝嘏、
21.4基遍人曰、我儕與掃羅及其家、其間之事、不在金銀、殺以色列一人、亦非我儕所為、王曰、爾所言者、我必為爾行之、
21.5曰、昔耶和華簡掃羅為王、彼謀害我、欲行殲滅、使我不存於以色列四境、
21.6我願以其後裔七人付我、我將為耶和華、懸之於其邑基比亞、王曰、我必付焉、
21.7昔大衛與掃羅子約拿單、指耶和華而誓、故王惜掃羅孫、約拿單子米非波設、
21.8乃以掃羅妃、愛雅女利斯巴所生二子、亞摩尼米非波設、及掃羅女米拉、適米何拉人巴西萊子亞得利、所生五子、
21.9付於基遍人手、懸於山上、在耶和華前、七人俱亡、其見殺時、乃始刈麰麥之際、
21.10愛雅女利斯巴、取麻布張於磐、自初穫之時、迄天降雨、晝不容飛鳥、夜不容走獸、來犯其尸、
21.11或以掃羅妃、愛雅女利斯巴所為、告大衛、
21.12昔非利士人殺掃羅在基利波、懸掃羅及約拿單尸於伯珊之衢、基列雅比人盜之而歸、
21.13今大衛命取其骸骨、並取被懸者之骸骨、
21.14俱葬於便雅憫地之洗拉、掃羅父基士之墓、眾循王命而行、嗣後上帝垂顧其地、·
21.15非利士人復與以色列戰、大衛率其臣僕迎擊、大衛困憊、
21.16利乏裔以實比執銅戟、重三百舍客勒、且佩新刃、欲殺大衛、
21.17洗魯雅子亞比篩救之、擊殺非利士人、於是大衛僕從誓曰、嗣後爾勿復偕我出戰、恐滅以色列之燈光、·
21.18厥後、又與非利士人戰於歌伯、戶沙人西比該、殺利乏裔撒弗、
21.19又與非利士人戰於歌伯、伯利恆人雅雷俄珥金子伊勒哈難殺迦特人歌利亞、其槍之柯、大如織器之梁、
21.20又戰於迦特、有利乏裔一人、軀幹修偉、手足各有六指、共二十有四、
21.21其人侮以色列時、大衛兄示米亞子約拿單殺之、
21.22此四人、皆利乏裔、生於迦特、死於大衛及其臣僕之手、
22.1耶和華拯大衛於諸敵、及掃羅之手時、大衛作歌以頌之、
22.2曰、耶和華為我磐石、我之保障、我之救援兮、
22.3上帝我之磐石、我託庇於彼兮、為我之盾、拯救之角、我之高臺、避難之所兮、我救者歟、爾乃援我於凶暴兮、
22.4耶和華宜頌美兮、我呼籲之、則見拯於諸敵兮、
22.5死亡之波濤環我、匪勢之衝激怖我、
22.6陰府之繩索繞我、死亡之機檻逮我、
22.7我苦難中呼耶和華、籲我上帝兮、彼自殿中垂聽我聲、我之呼籲達於其耳兮、
22.8因彼奮怒、大地震動、天基搖撼兮、
22.9煙自其鼻升、火從其口出、炭為所燃兮、
22.10垂諸天而臨格、足下幽且深兮、
22.11乘基路伯而飛、藉風翼而顯見兮、
22.12使玄冥為幕以環之、即水之匯聚、雲之濃密兮、
22.13由其前之光輝、炭為所燃兮、
22.14耶和華自天起雷、至高者發其聲兮、
22.15彼發矢以潰敵、閃電而亂之兮、
22.16因耶和華叱責、鼻息之發、海底見而地基露兮、
22.17彼自上垂手、援我於巨浸兮、
22.18拯我於勁敵、及憾我者、以其強於我兮、
22.19我遭難時、敵來攻我、惟耶和華為我所恃兮、
22.20導我入寬廣之區、施行救援、以其悅我兮、
22.21耶和華依我行之義而賞賚、循我手之潔而報施、
22.22因我守耶和華之道、未嘗為惡、離我上帝兮、
22.23彼之律例、悉在我前、未嘗違其典章兮、
22.24我於其前為完人、自守而遠惡兮、
22.25故耶和華依我之義、視我之潔、而報我兮、
22.26爾於仁慈者應以仁慈、純全者應以純全、
22.27清潔者應以清潔、乖戾者應以拂逆、
22.28困苦之民、爾救援之、驕泰之輩、爾目鑒察、而卑抑之兮、
22.29耶和華歟、爾為我之燈光、耶和華必燭我幽暗兮、
22.30我賴爾衝突敵軍、恃我上帝逾越垣墉兮、
22.31上帝之道純全、耶和華之言經驗、凡託庇於彼者、彼為其盾兮、
22.32耶和華而外、孰為上帝兮、我上帝而外、孰為磐石兮、
22.33上帝為我鞏固之保障、導完人行其道途兮、
22.34令我足捷如鹿、置我於高處兮、
22.35教我手習戰鬥、致我臂挽銅弓兮、
22.36爾賜我拯救之盾、爾之溫和、俾我為大兮、
22.37使我步履寬裕、我足未嘗滑跌兮、
22.38我追敵而殲之、未行殄滅、不旋歸兮、
22.39我施剿而破之、使之不振、仆我足下兮、
22.40蓋爾以力束我、使備戰爭、起而攻我者、俾服於我兮、
22.41使我諸敵背我而馳、致我翦滅憾我者兮、
22.42彼瞻望而無援、籲耶和華亦弗應兮、
22.43我則擣之若地上之塵、踐之若街中之泥、散之四方兮、
22.44爾援我於我民之競爭、保我為列邦之元首、我所不識之民、必服役我兮、
22.45外族之人、必歸誠我、聞我之名、立即順從兮、
22.46外族衰落、出其衛所、戰慄而來兮、
22.47耶和華維生兮、我之磐石、宜頌美兮、上帝我拯救之磐石、當尊崇兮、
22.48上帝為我復仇、使諸民服於我兮、
22.49援我於敵、舉我超乎攻我者、拯我於強暴兮、
22.50耶和華歟、我必於列邦中稱謝爾、歌頌爾名兮、
22.51耶和華大施拯救於所立之王、施恩於其受膏者、即大衛及其後裔、永世靡暨兮、
23.1大衛末終之言列左、耶西子大衛、得居高位、受膏於雅各之上帝、為以色列之善歌者曰、
23.2耶和華之神感我而言、厥詞在於我口、
23.3以色列之上帝有言、以色列之磐石謂我曰、以義治人、寅畏上帝、而秉權者、
23.4譬如旭日朝暉、清晨無雲、雨後日照、嫩草自地而發、
23.5我家之於上帝、非若是乎、彼與我立永約、諸事堅定、救我之事、及我所望、彼豈不成之乎、
23.6惟彼匪徒、如被棄之荊棘、手不得執、
23.7人欲取之、必以鐵器與槍柯、終於其地、焚之務盡、·
23.8從大衛之勇士、名列於左、軍長之首、他革捫人約設巴設、又稱伊斯尼人亞底挪、一時擊斃八百人、
23.9其次亞合裔、朵多子以利亞撒、昔非利士人集戰、以色列人逆之、從大衛者、有三勇士挑戰、此人與焉、
23.10彼擊非利士人、至於手倦、握刃不能釋、當日耶和華使之大獲勝捷、民眾但隨其後、掠取貨財、
23.11其次哈拉人亞基子沙瑪、昔非利士人群集於荳田、以色列眾遁逃、
23.12沙瑪立於田間、以護其地、殺非利士人、耶和華使之大獲勝捷、
23.13穡時、三十首領中、有三人至亞杜蘭穴、以覲大衛、非利士軍建營於利乏音谷、
23.14時、大衛在保障、非利士汛在伯利恆、
23.15大衛歆羨曰、深願有人由伯利恆門側之井、汲水以飲我、
23.16勇士三人衝過非利士軍、由伯利恆門側之井汲水、攜詣大衛、大衛不飲、乃灌之於耶和華前、
23.17曰、耶和華歟、我決不為此、豈飲冒死者之血乎、故不飲、三勇士所為若此、
23.18其中洗魯雅子、約押弟亞比篩為首、嘗揮戈擊斃三百人、遂在三百人中得名譽、
23.19彼在三人中為最尊、故為其魁、惟不得與首三人同列、
23.20又有甲薛勇士耶何耶大子比拿雅、大有作為、殺摩押人亞利伊勒二子、又當雨雪時、下阱擊獅、
23.21又殺埃及壯士、其人執戈、比拿雅以杖往迎、奪其戈而殺之、
23.22比拿雅所為如是、遂在三勇士中得名譽、
23.23彼較三十首領為尊、惟不及前三人、大衛立之為侍衛長、·
23.24三十人中、有約押弟亞撒黑、伯利恆人朵多子伊勒哈難、
23.25哈律人沙瑪、及以利加、
23.26帕勒提人希利斯、提哥亞人益吉子以拉、
23.27亞拿突人亞比以謝、戶沙人米本乃、
23.28亞合人撒們、尼陀法人瑪哈萊、
23.29尼陀法人巴拿子希立、便雅憫族、基比亞人利拜子以太、
23.30比拉頓人比拿雅、迦實溪人希太、
23.31伯亞拉巴人亞比亞本、巴魯米人押斯瑪弗、
23.32沙本人以利雅哈巴、雅善眾子中約拿單、
23.33哈拉人沙瑪、及沙拉子亞希暗、
23.34瑪迦族、亞哈拜子以利法列、基羅人亞希多弗子以連、
23.35迦密人希斯萊、亞巴人帕萊、
23.36瑣巴人拿單子以甲、迦得人巴尼、
23.37亞捫人西勒、比錄人拿哈萊、此二人、為洗魯雅子約押執兵之士、
23.38以帖人以拉、及迦立、
23.39赫人烏利亞、共三十七人、
24.1耶和華復怒以色列人、遂感大衛、命人往核以色列猶大二族、
24.2軍長約押在側、王諭之曰、爾遍行以色列諸支派、自但至別是巴、核其民數、俾我知之、
24.3約押謂王曰、無論民數多寡、惟願爾之上帝耶和華增益百倍、我主我王目擊其事、然我主我王何樂行此、
24.4但約押及諸軍長為王命所迫、遂退而核以色列民、
24.5既濟約但、至迦得谷中之亞羅珥、建營於邑南、雅謝相對之所、
24.6後至基列、與他停合示、及但雅安、繞至西頓、
24.7又至推羅保障、與希未迦南二族諸邑、延及猶大南方、至別是巴、
24.8遍行其地、凡歷九月有二旬、而返耶路撒冷、
24.9約押以民數進於王、以色列人執刃之丁壯八十萬、猶大人五十萬、·
24.10大衛核民之後、中心自責、禱耶和華曰、我行此事、大干罪戾、愚昧之甚、耶和華歟、求爾宥僕之過、
24.11詰朝、大衛起時、耶和華諭大衛之先見迦得曰、
24.12往告大衛曰、耶和華云、我以三者示爾、可擇其一、我行於爾、
24.13迦得遂詣大衛曰、或饑饉臨於爾土七年、或為敵追襲遁逃三月、或疫癘流行爾國三日、爾其思之、俾我覆遣我者、
24.14大衛曰、我處窘迫之境、耶和華矜恤維大、願陷於其手、勿陷於人手、
24.15於是耶和華降疫癘於以色列、自清晨至所定之期、自但至別是巴、民間死者七萬人、
24.16天使向耶路撒冷舉手、將滅之、耶和華悔禍、謂剿民之使曰、足矣、可止爾手、其時耶和華之使者、在耶布斯人亞勞拿之禾場、
24.17大衛見擊民之天使、則禱耶和華曰、犯罪者我、悖逆者我、惟此群羊何為、願爾攻我、及我父家、·
24.18當日迦得詣大衛曰、爾往為耶和華築壇、在耶布斯人亞勞拿之禾場、
24.19遂依迦得之言、遵耶和華命而往、
24.20亞勞拿望見王與僕從至、遂出、伏地拜王、
24.21曰、我主我王蒞臨僕所曷故、大衛曰、欲購禾場、為耶和華築壇、使疫止於民間、
24.22亞勞拿曰、我主我王可依視為善者、取而獻之、牛為燔祭、打穀之具、與牛之軛為柴、
24.23王歟、亞勞拿悉以此物與王、又曰、願爾上帝耶和華悅納爾、
24.24王曰、不然、我必依其值而購之、不費財之燔祭、我不欲獻於我上帝耶和華、於是大衛以金五十舍客勒、購禾場與牛、
24.25在彼為耶和華築壇、獻燔祭及酬恩祭、耶和華允其所祈、垂顧斯土、疫癘止於以色列中、
