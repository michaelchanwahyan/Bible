1.1耶和華藉瑪拉基、向以色列所言之警示、·
1.2耶和華曰、我愛爾、爾曰、於何愛我、耶和華曰、以掃非雅各之兄乎、然我愛雅各、
1.3惡以掃、使其山荒蕪、以其業畀野犬、
1.4以東曰、我雖傾覆、必復建荒墟之處、萬軍之耶和華云、彼將建之、我必毀之、人將稱之為惡境、其人為耶和華恆怒之民、
1.5爾必目睹之、曰、願耶和華為大於以色列境之外、·
1.6萬軍之耶和華曰、輕視我名之祭司歟、子尊其父、僕尊其主、我若為父、尊我者安在、我若為主、畏我者安在、爾曰、我於何事輕視爾名乎、
1.7爾以不潔之餅、奉於我壇、猶曰我於何事污爾乎、爾言耶和華之几、可藐視也、
1.8萬軍之耶和華曰、爾獻瞽牲為祭、豈非惡乎、爾獻跛牲病牲、豈非惡乎、今試奉於爾之方伯、彼豈悅爾、而納爾乎、
1.9萬軍之耶和華曰、爾既行此、試求上帝施恩、使加矜憫、彼豈納爾中一人乎、
1.10深願爾中有人閉門、免徒爇火於我壇、萬軍之耶和華曰、我不悅爾、不納爾手所獻之物、
1.11萬軍之耶和華曰、自日出至日入之處、我名為大於列邦、隨在有人為之焚香、獻清潔之祭品、蓋我名為大於列邦也、
1.12惟爾侮之、曰、耶和華之几不潔、其上之食品、可藐視也、
1.13萬軍之耶和華曰、爾謂行此諸事、何其煩勞、遂輕慢之、耶和華曰、爾以所強奪者、及跛牲病牲、獻之為祭、我豈由爾手而納之乎、
1.14譎者許願、群中原有牡牲、乃以殘廢之牲獻主、其人可詛、我乃大君、我名在列邦中為可畏、萬軍之耶和華言之矣、
2.1爾祭司歟、斯命乃為爾也、
2.2萬軍之耶和華曰、如爾不聽、不置於心、歸榮我名、我必降詛於爾、詛爾福祉、我已詛之、以爾不置於心也、
2.3我必斥爾之種子、以爾犧牲之糞、塗於爾面、爾與斯糞、同被移徙、
2.4爾則知我傳斯命於爾、乃堅我與利未所立之約、萬軍之耶和華言之矣、
2.5我與利未立約、賜以生命平康、使之寅畏、彼則敬我、寅畏我名、
2.6其口存真實之法律、其脣無不義、彼以和平正直、偕我而行、俾多人轉離其罪愆、
2.7祭司之脣、宜存智識、人當求法律於其口、以其為萬軍耶和華之使也、
2.8惟爾偏離其道、俾多人躓於法律、利未之約、爾亦爽之、萬軍之耶和華言之矣、
2.9因爾未守我道、在於法律、偏以待人、故我使爾成為可厭、眾民所鄙、·
2.10我儕非共一父乎、非一上帝所造乎、胡為昆弟相欺、侮我列祖之約、
2.11猶大曾行詭詐、在以色列與耶路撒冷中、有行可憎之事、蓋猶大侮耶和華所悅之聖潔、娶事異神之女、
2.12凡行此之人、或巡邏者、或應答者、及獻祭於萬軍之耶和華者、耶和華必絕之於雅各幕中、
2.13爾復有所行、即使哀哭、歎息涕泣、遍於耶和華之壇、致耶和華不復顧爾禮物、不由爾手樂納之也、
2.14惟爾曰、奚為哉、乃因耶和華在爾與爾少時之妻間為證、彼雖為爾伉儷、盟約之妻、而爾以詐偽待之、
2.15上帝生氣雖有餘裕、祇造一人、何以惟一、乃求聖裔耳、故當謹守爾心、勿以詐偽待少時之妻、
2.16以色列之上帝耶和華曰、出妻之事、與以強暴待其妻者、我恨惡之、故當謹守爾心、勿行詭詐、萬軍之耶和華言之矣、·
2.17爾既以言煩瀆耶和華、乃曰於何煩瀆之、爾言凡行惡者、耶和華視之為善、且欣悅之、不然、秉公之上帝安在哉、
3.1萬軍之耶和華曰、我遣我使備路於我前、爾所求之主、必忽臨厥殿、盟約之使、爾所慕者、將至矣、
3.2彼至之日、誰能當之、彼顯之時、誰能立乎、蓋彼若煆金之火、如漂布之鹼、
3.3將坐、如煉銀而潔之者、以潔利未子孫、煉之若金銀、則必依義獻祭於耶和華、
3.4斯時猶大與耶路撒冷之祭、必見悅於耶和華、有如曩日昔年、
3.5我必蒞臨、行鞫於爾、凡巫覡及淫亂妄誓、負傭值、欺孤寡、屈賓旅、而不畏我者、我必亟證之、萬軍之耶和華言之矣、
3.6我耶和華不變易、故爾雅各子孫、不見翦滅、·
3.7萬軍之耶和華曰、自爾列祖之日、爾偏離我律例、而不守之、當返於我、我則返於爾、爾乃曰於何而返乎、
3.8人可行竊於上帝乎、爾乃行竊於我、爾曰於何行竊於爾、在於輸什一、及獻禮物也、
3.9爾受詛矣、蓋舉國行竊於我也、
3.10萬軍之耶和華曰、其輸什一、悉歸府庫、俾我室中有糧、以此試我、是否為爾啟天之牖、傾福於爾、無地可容、
3.11我將為爾責吞噬者、俾不壞爾土產、爾田間之葡萄、不先期而隕、萬軍之耶和華言之矣、
3.12萬民必稱爾有福、爾國將為樂土、萬軍之耶和華言之矣、·
3.13耶和華曰、爾以狂悖之言逆我、乃曰、我以何言逆爾乎、
3.14爾曰、奉事上帝、乃徒然耳、我遵其命、於萬軍之耶和華前殷憂而行、何益之有、
3.15我儕則謂狂傲者有福、行惡者建立、試上帝而獲免、
3.16是時寅畏耶和華者相語、耶和華乃傾耳而聽之、為凡寅畏耶和華、而思念其名者、錄誌書於其前、
3.17萬軍之耶和華曰、屆我所定之期、斯人必屬於我、為我之業、我必矜恤之、若人矜恤事己之子、
3.18當斯時也、義與不義者、事上帝與不事上帝者、爾將轉而分辨之、
4.1萬軍之耶和華曰、其日將屆、火燃若爐、驕侈與作惡者、將如草芥、日至盡燬、致根與枝、靡有孑遺、
4.2惟爾寅畏我名者、義日將為爾出、其翼施醫、爾將出而踴躍、如牢中之犢、
4.3爾必蹂躪惡人、於我所定之日、彼若灰塵、在爾足下、萬軍之耶和華言之矣、·
4.4我僕摩西之法律、我在何烈所命、傳於以色列之典章律例、爾其憶之、
4.5在耶和華大而可畏之日未至以先、我必遣先知以利亞詣爾、
4.6必使為父者之心、轉向其子、為子者之心、轉向其父、免我蒞臨、咒詛斯土、
