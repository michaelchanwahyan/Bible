1.1耶穌基督之僕雅各之弟猶大、書達諸見召者、即在父上帝中見愛、為耶穌基督而得保守者、
1.2願矜恤平康仁愛、增於爾曹、·
1.3愛友乎、我方以我儕共得之拯救、殷勤書於爾、遂不得已以書勸爾為道力爭、即授於諸聖一次而已者、
1.4蓋有數人潛入、即自昔所豫載以服此鞫者、彼乃不虔之人、以我上帝之恩、反縱其慾、而不認唯一主宰、及我主耶穌基督、·
1.5爾雖悉知之、我今欲令爾憶之、即主救民出埃及地、後滅其不信者、
1.6又有天使不守職位、去其居所、主以縲絏永拘之於幽冥、以待大日之鞫、
1.7又如所多瑪、蛾摩拉、及四鄰之邑、亦效之縱淫亂、耽異色、則受永火之刑、舉以為戒、
1.8但斯人於夢幻中亦如是污衊形軀、藐忽執政、謗讟尊榮、
1.9然天使長米迦勒為摩西屍與魔爭辯時、尚不敢謗讟以罪之、第曰、主其責爾、
1.10惟斯人謗讟其所不知、且其本性所悟、一如無理之禽獸、於此則見滅矣、·
1.11禍哉斯人也、以其行該隱之途、且為利而趨巴蘭之謬、淪亡於可拉之違言、
1.12彼與爾同餐時、則於爾之愛筵、有如暗礁、為無懼之牧、惟己是飼、為無雨之雲、因風飄蕩、為無果之秋樹、再死根拔、
1.13為海之狂波、沫噴其辱、為流蕩之星、而幽暗冥冥、永留以待、
1.14亞當七世孫以諾、豫言斯人云、主偕其萬聖而來、
1.15行鞫於眾、質責諸不虔者、因以不虔而行不虔之行、及凡不虔之罪人、所言剛愎敵主之語、
1.16斯人依慾而行、訾議怨尤、口出誇張、為利判人、·
1.17愛友乎、當憶我主耶穌基督使徒之豫言、
1.18語爾曰、季世將有戲謔之徒、依己不虔之慾而行、
1.19若輩乃樹黨、血氣是從、無有聖神者也、
1.20愛友乎、宜於爾至聖之道而自建、於聖神而祈禱、
1.21於上帝之愛而自守、企望我主耶穌基督之矜恤、以至永生、
1.22有疑貳者、爾當恤之、
1.23有當奪於火而救之者、亦有當以儆懼而恤之者、即其衣為形軀所污、爾亦惡之、·
1.24夫能保爾無蹶、立爾於其有榮之前、歡然無瑕、唯一上帝、我之救者、
1.25願榮威權力、由我主耶穌基督歸之、先乎萬古、以迄於今、至於世世、阿們、
