1.1為長老者書達愛友該猶、我所誠愛者也、·
1.2愛友乎、我所祈者、願爾凡事暢遂安康、如爾心之暢遂然、
1.3有兄弟來、證爾真誠、即依真理而行、我則喜甚、
1.4我聞我之子女、行於真理、樂莫大焉、·
1.5愛友乎、凡爾行於兄弟之為賓旅者、乃忠信之行也、
1.6彼於會中證爾之愛、若宜乎上帝、而送之行、斯為善矣、
1.7蓋彼為其名而出、無所取於異邦人也、
1.8若此者、我儕當接之、使我與之真理同勞焉、·
1.9我曾略以書達於會、但其中有好為首之丟特腓、不接我儕、
1.10我若來、必指陳其所行、彼以惡言妄論我儕、尚不以為足、己不接兄弟、有欲接者則禁之、逐之出會、
1.11愛友乎、勿效惡、當效善、行善者由上帝、行惡者未見上帝也、
1.12低米丟為眾及真理所證、我儕亦證之、爾知我儕之證乃真也、·
1.13我本有多端欲書與爾、但不願以筆墨書之、
1.14乃望速見爾、與爾晤談、
1.15願平康歸爾、諸友問爾安、爾其依名問諸友安、
