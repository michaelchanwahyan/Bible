1.1波斯王古列元年、耶和華使藉耶利米口所言得應、感波斯王古列之心、宣告通國、且書之曰、
1.2波斯王古列云、天上上帝耶和華、以天下萬國賜我、命我在猶大之耶路撒冷、為之建室、
1.3居耶路撒冷、以色列之上帝耶和華、誠為上帝、爾中凡為其民者、可上猶大之耶路撒冷、為之建室、願其上帝偕之、
1.4所遺餘民、居於何處、是處之人、為在耶路撒冷上帝之室、樂輸禮物而外、當以金銀財貨牲牷助之、
1.5於是猶大及便雅憫族長、與祭司利未人、凡為上帝所感、欲上耶路撒冷建耶和華室者、咸起、
1.6四周之人、除樂輸禮物外、皆以銀器、黃金、財貨、牲牷、珍寶、饋而助之、
1.7耶和華室中之器、昔尼布甲尼撒自耶路撒冷所取、置於己神之廟、
1.8今波斯王古列、藉司庫米提利達攜出、核之、付於猶大牧伯設巴薩、
1.9其數如左、金盤三十、銀盤一千、刀二十九、
1.10金盂三十、銀盂之次者四百有十、其他器皿一千、
1.11金銀器皿、共計五千四百、俘囚之眾、自巴比倫上耶路撒冷時、設巴薩攜之而至、
2.1猶大州人、為巴比倫王尼布甲尼撒虜至巴比倫者、今自俘囚、返耶路撒冷及猶大、各歸其邑、
2.2乃與所羅巴伯、耶書亞、尼希米、西賚亞、利來亞、末底改、必珊、米斯拔、比革瓦伊、利宏、巴拿偕來、其數如左、
2.3巴錄裔、二千一百七十二人、
2.4示法提雅裔、三百七十二人、
2.5亞拉裔、七百七十五人、
2.6巴哈摩押裔、即耶書亞及約押子孫、二千八百十二人、
2.7以攔裔、一千二百五十四人、
2.8薩土裔、九百四十五人、
2.9薩改裔、七百六十人、
2.10巴尼裔、六百四十二人、
2.11比拜裔、六百二十三人、
2.12押甲裔、一千二百二十二人、
2.13亞多尼干裔、六百六十六人、
2.14比革瓦伊裔、二千有五十六人、
2.15亞丁裔、四百五十四人、
2.16亞特裔、即希西家子孫、九十八人、
2.17比賽裔、三百二十三人、
2.18約拉裔、一百十二人、
2.19哈順裔、二百二十三人、
2.20吉罷珥人、九十五人、
2.21伯利恆人、一百二十三人、
2.22尼陀法人、五十六人、
2.23亞拿突人、一百二十八人、
2.24亞斯瑪弗人、四十二人、
2.25基列耶琳基非拉比錄之人、七百四十三人、
2.26拉瑪迦巴之人、六百二十一人、
2.27默瑪人、一百二十二人、
2.28伯特利及艾之人、二百二十三人、
2.29尼波人、五十二人、
2.30末必人、一百五十六人、
2.31其他以攔之裔、一千二百五十四人、
2.32哈琳裔、三百二十人、
2.33羅德哈第阿挪之人、七百二十五人、
2.34耶利哥人、三百四十五人、
2.35西拿人、三千六百三十人、
2.36為祭司者、耶書亞家、耶大雅裔、九百七十三人、
2.37音麥裔、一千有五十二人、
2.38巴施戶珥裔、一千二百四十七人、
2.39哈琳裔、一千有十七人、
2.40利未人、何達威雅裔、即耶書亞甲篾子孫、七十四人、
2.41謳歌者、亞薩裔、一百二十八人、
2.42司閽者、沙龍、亞特、達們、亞谷、哈底大、朔拜之裔、共一百三十九人、
2.43尼提甯人、西哈、哈蘇巴、答巴俄、
2.44基綠、西亞、巴頓、
2.45利巴拿、哈迦巴、亞谷、
2.46哈甲、薩買、哈難、
2.47吉德、迦哈、利亞雅、
2.48利汛、尼哥大、迦散、
2.49烏撒、巴西亞、比賽、
2.50押拿、米烏甯、尼普心、
2.51巴卜、哈古巴、哈忽、
2.52巴洗律、米希大、哈沙、
2.53巴柯、西西拉、答瑪、
2.54尼細亞、哈提法、諸人之裔、
2.55所羅門僕之後、瑣太、瑣斐列、比路大、
2.56雅拉、達昆、吉德、
2.57示法提雅、哈替、玻黑列哈斯巴音、亞米、諸人之裔、
2.58尼提甯人、及所羅門僕之後、共三百九十二人、
2.59有自特米拉、特哈薩、基綠、押但、音麥而來者、不能述其宗族譜系、不知屬以色列否、
2.60即第來雅、多比雅、尼哥大之裔、共六百五十二人、
2.61祭司之後、有哈巴雅、哈哥斯、巴西萊之裔、巴西萊娶基列人巴西萊之女、因以其名名己、
2.62此三家之裔、索其譜系不獲、故為不潔、不得供祭司之職、
2.63方伯曰、至聖之物、彼不可食、迨至有烏陵土明之祭司起、
2.64會眾計四萬二千三百六十人、
2.65此外、有僕婢七千三百三十七人、男女謳歌者二百人、
2.66馬七百三十六、騾二百四十五、
2.67駝四百三十五、驢六千七百二十、
2.68有族長至耶路撒冷耶和華之室、為之樂輸、重建上帝室於其所、
2.69量力納於工作庫、金幣六萬一千、銀五千彌拿、祭司之衣一百、
2.70於是祭司利未人、民間庶人、謳歌者、司閽者、尼提甯人、與以色列眾、各居其邑、
3.1七月既屆、以色列族居於故邑、眾如一人、集於耶路撒冷、
3.2約薩達子耶書亞、及其昆弟為祭司者、暨撒拉鐵子所羅巴伯、與其昆弟、咸起、而築以色列上帝之壇、欲獻燔祭於上、循上帝僕摩西之律所載、
3.3因懼鄰國、遂於原處築壇、朝夕獻燔祭、奉於耶和華、
3.4遵律所載、守構廬節、循例日獻燔祭、依所定之數、按每日所宜、
3.5後獻恆獻之燔祭、月朔之祭、及所定為聖、耶和華諸節期之祭、與人奉於耶和華之樂獻祭、
3.6七月朔、始獻燔祭於耶和華、時、耶和華室基猶未立、
3.7以金予石工木工、以糧酒油、予西頓推羅人、使運香柏、自利巴嫩至海、抵於約帕、遵波斯王古列之詔、·
3.8至耶路撒冷、詣上帝室之二年二月、撒拉鐵子所羅巴伯、約薩達子耶書亞、及其餘昆弟祭司利未人、與自俘囚而歸耶路撒冷之眾、肇造耶和華室、立利未人二十歲以上者、督其工作、
3.9時、耶書亞及其子弟、甲篾及其子、猶大之子、希拿達之子、與其昆弟利未人、偕立而督上帝室之工、
3.10匠人立耶和華殿基時、祭司衣禮服執角、利未人亞薩裔擊鈸、頌讚耶和華、循以色列王大衛之例、
3.11遂更唱迭和、讚美稱謝耶和華曰、彼乃善良、慈惠永存於以色列、民眾見耶和華室基已立、於讚美耶和華之際、大聲而呼、
3.12祭司利未人及族長、曾見古室之耆老、今目睹立斯室之基、大聲哭號者多、欣然歡呼者亦多、
3.13民眾大聲而呼、其聲遠聞、哭號與歡呼之聲、民不能辨、
4.1猶大便雅憫之敵、聞俘囚之眾、為以色列之上帝耶和華建殿、
4.2則詣所羅巴伯與族長、謂之曰、請許我與爾同建、蓋我尋求爾之上帝、如爾曹然、自亞述王以撒哈頓攜我來時、以迄於今、與之獻祭、
4.3所羅巴伯與耶書亞、及其餘以色列族長曰、建上帝室、爾曹勿與、惟我儕為以色列之上帝耶和華自建之、循波斯王古列所命、
4.4緣此、斯土之民使猶大人手弱、擾其工作、
4.5賄通議士、以敗其志、自波斯王古列在位之日、至波斯王大利烏即位之年、皆如是、
4.6亞哈隨魯即位時、敵人具呈、訟猶大及耶路撒冷居民、·
4.7亞達薛西年間、比施蘭、米特利達、他別、與其黨具呈上告、乃用亞蘭文字、亞蘭方言、
4.8方伯利宏、繕寫伸帥、亦上告、
4.9二人及其同儕、底拿人、亞法薩提迦人、他毘拉人、亞法撒人、亞基衛人、巴比倫人、書珊迦人、底亥人、以攔人、
4.10與其餘諸族、即尊大之亞斯那巴所遷、置於撒瑪利亞邑、及伯拉河西者、
4.11奉表於亞達薛西王、其文曰、爾僕河西之人奏王、
4.12願王知之、自爾而來、至於我所耶路撒冷之猶大人、建此叛亂惡劣之邑、已治其基、而成其垣、
4.13願王知之、若建斯邑而成其垣、其後彼不進貢、輸餉納稅、終必有損於王、
4.14我儕既食宮鹽、不宜見王受辱、故奏於王、
4.15請稽先王典籍、則見而知、此為叛亂之邑、自古多起紛擾、常為列王諸州之害、故為荒墟、
4.16敢陳於王、若斯邑復建、其垣竣工、則河西之地、不復為王有矣、
4.17王諭方伯利宏、繕寫伸帥、與其同儕、居撒瑪利亞及河西者、曰、願爾綏安、
4.18爾曹所陳之表、誦於我前既悉、
4.19我命考稽、悉知此邑自古叛王、中有悖逆叛亂之事、
4.20惟昔有權之王、治耶路撒冷、管轄河西四境、其人為之進貢、輸餉納稅、
4.21爾當發令、俾其人止工、不建斯邑、俟我再降諭旨、
4.22爾其慎之、勿延、奚可生害、致虧諸王哉、
4.23亞達薛西王之詔一道、既讀於利宏、繕寫伸帥、及其同儕前、彼眾急往耶路撒冷、見猶大人、以權力迫之止工、
4.24於是耶路撒冷建上帝室之工乃止、迄於波斯王大利烏二年、
5.1先知哈該、與易多孫撒迦利亞奉以色列上帝之名、傳預言於猶大及耶路撒冷之猶大人、
5.2於是撒拉鐵子所羅巴伯、約薩達子耶書亞、咸起、肇建耶路撒冷上帝之室、上帝之先知偕而助之、
5.3時、河西方伯達乃、及示他波斯乃、與其同儕至曰、建此室、成此垣、誰頒斯諭、
5.4我儕則曰、作此室者、其名伊何、
5.5上帝垂顧猶大長老、俾方伯等不止其工、迨奏大利烏、而得其詔、·
5.6河西方伯達乃、及示他波斯乃、與其同儕、河西亞法薩迦人、
5.7奉表於大利烏王、其文曰、願大利烏王安、
5.8願王知之、我往猶大州、詣至大上帝之室、見其建以巨石、置材木於牆垣、工作殷勤、其事順遂、
5.9我儕問其長老曰、建此室、成此垣、誰頒斯諭、
5.10又問為首者誰、欲錄其名而奏於王、
5.11彼曰、我乃主宰天地上帝之僕、在昔多年、以色列之大王建築斯室、我儕欲復建之、
5.12我列祖激天上上帝之怒、彼付之於迦勒底人、巴比倫王尼布甲尼撒之手、毀斯室、虜其民至巴比倫、
5.13巴比倫王古列元年降詔、使復建上帝室、
5.14上帝室中金銀器皿、昔尼布甲尼撒自耶路撒冷之殿所取、置諸巴比倫廟者、古列王取之於彼、以付所立之方伯、名設巴薩、
5.15謂之曰、以此器皿、置諸耶路撒冷之殿、建上帝室於其所、
5.16設巴薩至、立耶路撒冷上帝室之基、迄今建築、猶未告成、
5.17如王以為善、請稽巴比倫王庫、知古列王果否降詔、使建上帝室在耶路撒冷、並請以王之旨示我、
6.1大利烏王降詔、使稽典籍之庫、在巴比倫藏珍之所、
6.2於瑪代州、亞馬他宮得籍、
6.3上載古列王元年降詔曰、耶路撒冷上帝之室、當建築之、以為獻祭之所、使基鞏固、其室高六十肘寬六十肘、
6.4用大石三層、新木一層、所費取諸王庫、
6.5上帝室中金銀器皿、昔尼布甲尼撒自耶路撒冷之殿所取、運至巴比倫者、可復還之、攜至耶路撒冷之殿、置諸上帝室、各歸其所、
6.6爰命河西方伯達乃、及示他波斯乃、與其同儕、河西亞法薩迦人、宜遠其所、
6.7建上帝室之工、爾勿阻之、任猶大方伯、及猶大長老、建上帝室於其地、
6.8復諭爾所當行於猶大長老、以建上帝室、速由河西國稅中、予之經費、免其工作遲滯、
6.9彼所需牡犢、牡綿羊、綿羊羔、為燔祭、奉於天上上帝、以及麥鹽酒油、俱依耶路撒冷祭司所言、日給不絕、
6.10俾獻馨香之祭、奉於天上上帝、為王及王眾子之壽祈禱、
6.11我已降詔、有人易之、則取其室之梁、而舉其人懸之於上、俾其室為糞場、
6.12或君或民、欲廢斯命、毀此耶路撒冷上帝之室、即彼寄名之所、願上帝傾覆之、我大利烏降此詔旨、速行勿緩、·
6.13大利烏王既降詔旨、河西方伯達乃、及示他波斯乃、與其同儕、急遵行之、
6.14猶大長老、因先知哈該、及易多孫撒迦利雅之預言、建造順遂、遵以色列上帝之命、及古列、大利烏、與波斯王亞達薛西之諭、完竣厥工、
6.15大利烏王六年、亞達月三日、此室告成、
6.16以色列族、祭司利未人、俘囚之遺民、歡然而行奉獻上帝室之禮、
6.17行此禮、獻牡犢一百、牡綿羊二百、綿羊羔四百、又為以色列眾、獻牡山羊十二、如其支派之數、以為贖罪之祭、
6.18俾祭司循其班列、利未人循其班次、供上帝役事在耶路撒冷、遵摩西之書所載、·
6.19正月十四日、俘囚之眾守逾越節、
6.20祭司利未人同心自潔、無不成潔、為己與俘囚之眾、及其同宗祭司、宰逾越節羔、
6.21凡自俘囚而歸之以色列人、及自為區別、去斯土異族之污、尋求以色列之上帝耶和華者、俱食之、
6.22且欣然守除酵節、歷有七日、蓋耶和華俾其喜樂、亦轉亞述王心、使眷顧之、助成以色列上帝室之工、
7.1厥後、波斯王亞達薛西時、有以斯拉、以斯拉乃西萊亞子、西萊亞乃亞撒利雅子、亞撒利雅乃希勒家子、
7.2希勒家乃沙龍子、沙龍乃撒督子、撒督乃亞希突子、
7.3亞希突乃亞瑪利雅子、亞瑪利雅乃亞撒利雅子、亞撒利雅乃米拉約子、
7.4米拉約乃西拉希雅子、西拉希雅乃烏西子、烏西乃布基子、
7.5布基乃亞比書子、亞比書乃非尼哈子、非尼哈乃以利亞撒子、以利亞撒乃大祭司亞倫子、
7.6以斯拉於摩西之律、以色列之上帝耶和華所賜者、為明敏之文士、蒙其上帝耶和華祐、所求於王、王悉許之、彼自巴比倫而上、
7.7亞達薛西王七年、以色列族、祭司利未人、謳歌者、司閽者、尼提甯人、各有其人、上耶路撒冷、
7.8七年五月、以斯拉至耶路撒冷、
7.9正月朔、自巴比倫啟行、蒙其上帝之祐、五月朔、至耶路撒冷、
7.10以斯拉決志究察耶和華律、而遵行之、且以典章律例、訓誨於以色列中、·
7.11祭司以斯拉為文士、明耶和華之誡命、及所賜以色列之典章、亞達薛西王降詔、其文曰、
7.12諸王之王亞達薛西、告祭司以斯拉、明天上上帝律之文士、完人等稱、
7.13我諭國中以色列民、祭司利未人、凡樂意往耶路撒冷者、與爾偕往、
7.14爾既為王與其謀士七人所遣、循在爾手之上帝律、以察猶大耶路撒冷之事、
7.15且攜王與謀士所樂輸以色列上帝之金銀、其居所在耶路撒冷、
7.16又攜在巴比倫州所得之金銀、及民與祭司為其上帝室在耶路撒冷、所樂輸者、
7.17當以此金速購牡犢、牡綿羊、綿羊羔、及相隨之素祭與灌祭、獻於耶路撒冷爾上帝室之壇、
7.18其餘金銀、依爾與同儕所視為善者、循爾上帝旨而用之、
7.19所付爾之器皿、供事於爾上帝室者、當付於耶路撒冷之上帝前、
7.20爾上帝室復有所需、則可取諸王庫、
7.21我亞達薛西王降詔、命河西諸司庫、祭司以斯拉、明天上上帝律之文士、凡有所求、必速為之、
7.22銀一百他連得、麥一百歌珥、酒一百罷特、油一百罷特為限、鹽不計數、
7.23凡天上上帝所命者、當為其室、詳審為之、何可招怒、及於王國、與其諸子哉、
7.24我諭爾曹、凡祭司利未人、謳歌者、司閽者、尼提甯人、及上帝室諸供役者、勿使進貢、輸餉納稅、
7.25命爾以斯拉、憑爾上帝所賦之智、設立有司士師、以治河西之民、悉爾上帝律者、其未悉者、則訓迪之、
7.26凡不遵爾上帝之律、及王命者、速加以刑、或殛、或竄、或籍其家、或囚於獄、·
7.27我列祖之上帝耶和華、宜頌美焉、彼置此意於王心、修飾耶和華室、在耶路撒冷、
7.28施恩於我、在王與其謀士、及有權之軍長前、我蒙我上帝耶和華祐、則強厥志、集以色列族長、與我偕上、
8.1亞達薛西王時、自巴比倫與我偕上之族長、及其譜系如左、
8.2非尼哈裔革順、以他瑪裔但以理、大衛裔哈突、
8.3巴錄之後、示迦尼裔撒迦利亞、與其宗族、循其譜系、計丁男百五十人、
8.4巴哈摩押裔、西拉希雅子以利約乃、與丁男二百人、
8.5示迦尼裔、雅哈悉子、與丁男三百人、
8.6亞丁裔、約拿單子以別、與丁男五十人、
8.7以攔裔、亞他利雅子耶篩亞、與丁男七十人、
8.8示法提雅裔、米迦勒子西巴第雅、與丁男八十人、
8.9約押裔、耶歇子俄巴底亞、與丁男二百十八人、
8.10示羅密裔、約細斐子、與丁男百六十人、
8.11比拜裔、比拜子撒迦利亞、與丁男二十八人、
8.12押甲裔、哈加坦子約哈難、與丁男百有十人、
8.13亞多尼干裔、季者以利法列、耶利、示瑪雅、與丁男六十人、
8.14比革瓦伊裔烏太、撒布、與丁男七十人、·
8.15我於流往亞哈瓦之河濱、會集斯眾、在彼張幕三日、察閱庶民與祭司、其中不見利未人、
8.16乃召以利以謝、亞列、示瑪雅、以利拿單、雅立、以利拿單、拿單、撒迦利亞、米書蘭、皆為族長、及教習約雅立、以利拿單、
8.17遣之至迦西斐雅、見其地族長易多、使告易多、與其昆弟尼提甯人、令人至此、為我上帝室供其役事、
8.18我儕蒙我上帝之祐、於以色列子利未之孫抹利裔中得聰慧者一人、及示利比、與其子弟十八人、
8.19哈沙比雅同米拉利裔耶篩亞、與其子弟二十人、
8.20及尼提甯人、即大衛與牧伯所賜、服役利未人者之裔、二百二十人、攜之而至、其名皆經檢點、·
8.21時、我在亞哈瓦河濱、宣告禁食、在我上帝前自卑、求其使我及幼稚、與凡所有、俱得坦途、
8.22昔我告王曰、凡尋求我上帝者、必蒙其祐、棄之者必犯其權、干其怒、今求王遣步卒騎兵、助我禦敵於路、我以為恥、
8.23故我禁食、求我上帝、蒙其俞允、
8.24我簡祭司長十二人、即示利比哈沙比雅、及其昆弟十人、
8.25以金銀與器皿、即王與謀士軍長、及在彼之以色列眾、為我上帝室所獻者、權衡其數、付於其手、
8.26銀六百五十他連得、銀器一百他連得、金一百他連得、
8.27金盂二十、重同金幣一千、光華之銅器二、其珍如金、
8.28我告祭司曰、爾歸耶和華為聖、器皿亦為聖、金銀乃樂輸於爾列祖之上帝耶和華、
8.29當謹守之、俟再權於祭司長、利未人、以色列族長前、在耶路撒冷耶和華室之庫、
8.30祭司利未人、乃收金銀與器皿、如其所權之數、運至耶路撒冷我上帝室、·
8.31正月十二日、我儕離亞哈瓦河濱、欲往耶路撒冷、蒙我上帝之祐、得免於敵、及途間潛伏者之手、
8.32遂至耶路撒冷、居彼三日、
8.33越至四日、在我上帝室、權金銀與器皿、付諸祭司、烏利亞子米利末之手、非尼哈子以利亞撒、利未人耶書亞子約撒拔、賓內子挪亞底偕之、
8.34是日咸核其數、權其輕重、錄之於冊、
8.35俘囚之眾、自異域而歸者、為以色列眾獻燔祭、奉於以色列之上帝、牡牛十二、牡綿羊九十六、綿羊羔七十七、且獻牡山羊十二、以為贖罪之祭、俱獻於耶和華為燔祭、
8.36又以王詔付於王臣、及河西諸方伯、彼乃助民、與上帝室所需、
9.1斯事既畢、諸牧伯就我曰、以色列眾、及祭司利未人、未與斯土之民絕交、效迦南人、赫人、比利洗人、耶布斯人、亞捫人、摩押人、埃及人、亞摩利人、行其可憎之事、
9.2娶其女為妻為媳、致使聖民與諸族相雜、牧伯民長為其首惡、
9.3我聞此事、裂衣袍、拔鬚髮、愕然而坐、
9.4凡懍遵以色列上帝之言者、緣俘囚之咎、咸集就我、我愕然而坐、至獻夕祭時、
9.5獻夕祭之時、忍憂而起、衣袍俱裂、屈膝而跽、向我上帝耶和華舉手、
9.6曰、我上帝歟、予抱愧赧顏、不敢向我上帝仰面、蓋我儕愆尤滅頂、罪戾滔天、
9.7自我列祖迄今、世濟其惡、因我罪戾、我與我王祭司、付於列國王手、為其殺戮、虜掠攘奪、蒙恥含羞、有如今日、
9.8今我上帝耶和華暫施其恩、拯我遺民、使居聖所、如釘之牢、光照我目、俾於服役、少復振興、
9.9我為奴僕、然於服役、上帝不棄、在波斯王前、施恩於我、使復振興、能建我上帝室、修其荒墟、於猶大及耶路撒冷、得有垣墉、
9.10我上帝歟、事既如此、夫復何言、我儕違棄爾誡、
9.11即爾藉爾僕諸先知所命曰、爾所往據之地、乃為不潔、緣斯土諸族之污、與可憎之事、充乎四境、
9.12勿以爾女嫁其子、勿為爾子娶其女、勿求其平康及昌熾、使爾強盛、可食其地嘉產、貽厥子孫、世為恆業、
9.13我緣惡行大罪、遭斯諸事、而爾我之上帝加罰、較之我罪維輕、且以若許遺民賜我、
9.14我儕何可復犯爾誡、與行事可憎之族聯姻乎、若然、爾豈不怒我、盡行翦滅、以致靡遺、無得免者、
9.15以色列之上帝耶和華歟、爾乃公義、我儕為逃脫之遺民、咸負罪戾、有如今日、因此、莫能立於爾前、
10.1以斯拉祈禱、認罪、涕泣、俯伏上帝室前、以色列中男女孩提、大會其所、民皆痛哭、
10.2以攔裔、耶歇子示迦尼、謂以斯拉曰、我儕干犯我上帝、娶斯土異族之女為妻、然以色列族猶有望焉、
10.3今當與我上帝立約、必出此妻、屏其所生、從我主及懍遵我上帝命者之議、俱循法律而行、
10.4爾起、此屬爾事、我儕偕爾、強乃志而為之、
10.5以斯拉遂起、使諸祭司長利未人、以色列眾發誓、必循此言而行、眾乃發誓、
10.6以斯拉離上帝室、詣以利亞實子約哈難室、既入、緣俘囚之罪而憂、不食不飲、
10.7諭令猶大耶路撒冷俘囚之眾、咸集於耶路撒冷、
10.8凡不從牧伯長老之議、三日內不至者、必籍其所有、絕於俘囚之會、
10.9三日內九月二十日、猶大與便雅憫人、咸集於耶路撒冷、坐於上帝室前之場、緣此事及霪雨、莫不戰慄、
10.10祭司以斯拉起而謂之曰、爾曹干咎、娶異族之女為妻、增以色列族之罪、
10.11今當向爾列祖之上帝耶和華認罪、行其所悅、自絕於斯土之民、與異族之女、
10.12會眾大聲對曰、爾之所言、我必行之、
10.13惟民眾多、又值霪兩、我儕不能立於外、且犯罪甚重、一二日間、不能畢事、
10.14今當立我牧伯、為會眾理此事、凡我邑中、娶異族之女者、偕其長老士師、屆期咸至、迨上帝因斯事之怒息焉、
10.15惟亞撒黑子約拿單、特瓦子雅哈謝、抵禦此事、米書蘭及利未人沙比太助之、
10.16俘囚之眾遵言而行、祭司以斯拉與族長數人、循其宗族、按名見委、乃於十月朔、偕坐而察此事、
10.17正月朔、凡娶異族之女者、已蕆其事、
10.18察得祭司諸子中、娶異族之女者、耶書亞裔約薩達子、及其昆弟瑪西雅、以利以謝、雅立、基大利、
10.19皆執手為盟、許出其妻、因負罪戾、乃獻牡綿羊一、以贖其罪、
10.20又有音麥裔哈拿尼、西巴第雅、
10.21哈琳裔瑪西雅、以利雅、示瑪雅、耶歇、烏西雅、
10.22巴施戶珥裔以利約乃、瑪西雅、以實瑪利、拿坦業、約撒拔、以利亞撒、
10.23利未人約撒拔、示每、基拉雅、又名基利他、毘他希雅、猶大、以利以謝、
10.24謳歌者以利亞實、司閽者沙龍、提聯、烏利、
10.25以色列人、巴錄裔拉米、耶西雅、瑪基亞、米雅民、以利亞撒、瑪基亞、比拿雅、
10.26以攔裔瑪他尼、撒迦利亞、耶歇、押底、耶利末、以利雅、
10.27薩土裔以利約乃、以利亞實、瑪他尼、耶利末、撒拔、亞西撒、
10.28比拜裔約哈難、哈拿尼雅、薩拜、亞勒、
10.29巴尼裔米書蘭、瑪鹿、亞大雅、雅述、示押、耶利末、
10.30巴哈摩押裔阿底拿、基拉、比拿雅、瑪西雅、瑪他尼、比撒列、賓內、瑪拿西、
10.31哈琳裔以利以謝、伊示雅、瑪基雅、示瑪雅、西緬、
10.32便雅憫、瑪鹿、示瑪利雅、
10.33哈順裔瑪特乃、瑪達他、撒拔、以利法列、耶利買、瑪拿西、示每、
10.34巴尼裔瑪玳、暗蘭、烏益、
10.35比拿雅、比底雅、基祿、
10.36瓦尼雅、米利末、以利亞實、
10.37瑪他尼、瑪特乃、雅掃、
10.38巴尼、賓內、示每、
10.39示利米雅、拿單、亞大雅、
10.40瑪拿底拜、沙賽、沙賴、
10.41亞薩利、示利米雅、示瑪利雅、
10.42沙龍、亞瑪利雅、約瑟、
10.43尼波裔耶利、瑪他提雅、撒拔、西比拿、雅玳、約珥、比拿雅、
10.44以上所載、俱娶異族之女為妻、亦有由之生育子女者、
