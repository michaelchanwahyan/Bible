1.1大利烏王二年六月朔、耶和華藉先知哈該、諭撒拉鐵子猶大方伯所羅巴伯、及約撒答子大祭司約書亞曰、
1.2萬軍之耶和華曰、斯民云、建耶和華之室、其時未至、
1.3耶和華則藉先知哈該諭曰、
1.4斯室荒涼、爾居板蓋之室、於斯時宜乎、
1.5故萬軍之耶和華云、爾其自思所為、
1.6爾播多而穫少、食不得飽、飲不得足、衣不得暖、傭獲其值、盛於敝囊、
1.7萬軍之耶和華云、爾其自思所為、
1.8登山取木、以建斯室、我則悅之而獲榮、耶和華言之矣、
1.9爾望多而得少、攜之而歸、我則噓之、萬軍之耶和華曰、此何故耶、因我室荒涼、爾各亟於己室也、
1.10以爾之故、天靳其露、地靳其果、
1.11我命旱乾臨於斯土山岡、穀酒與油、暨地所產、其人與畜、爰及爾手勞而得者、·
1.12撒拉鐵子所羅巴伯、約撒答子大祭司約書亞、與諸遺民、遂遵其上帝耶和華之命、及先知哈該奉其上帝耶和華遣、所傳之言、民眾乃寅畏耶和華、
1.13耶和華之使者哈該、奉耶和華之命告民曰、耶和華云、我偕爾矣、
1.14耶和華感撒拉鐵子猶大方伯所羅巴伯、與約撒答子大祭司約書亞、及諸遺民之心、遂咸至、興工於其上帝萬軍耶和華之室、
1.15時、大利烏王二年、六月二十四日也、
2.1七月二十一日、耶和華藉先知哈該諭曰、
2.2爾其告撒拉鐵子猶大方伯所羅巴伯、約撒答子大祭司約書亞、及諸遺民曰、
2.3爾中曾見此室昔時之榮者、有誰尚存、今爾視之、為何如耶、在爾目中、非若無有乎、
2.4耶和華曰、所羅巴伯歟、其強乃心、約撒答子大祭司約書亞歟、其強乃心、耶和華又曰、斯土眾民歟、其強乃心、興工操作、蓋我偕爾、萬軍之耶和華言之矣、
2.5依爾出埃及時、我與爾約之言、我神寓於爾中、爾勿畏懼、
2.6萬軍之耶和華曰、再延片時、我將震動天地海陸、
2.7亦將震動萬邦、萬邦所愉悅者將至、我必以榮光充斯室、萬軍之耶和華言之矣、
2.8萬軍之耶和華曰、銀為我有、金亦我有、
2.9此室其後之榮、較前尤大、萬軍之耶和華言之矣、
2.10我將錫平康於斯土、萬軍之耶和華言之矣、·
2.11大利烏二年九月二十四日、耶和華藉先知哈該諭曰、
2.12萬軍之耶和華云、問法律於祭司曰、
2.13設有人以衣襟裹聖肉、其襟觸餅羹酒油、及他食物、則是物成為聖乎、祭司僉曰、否、
2.14哈該曰、設有人以捫尸而蒙不潔、觸此諸物、則是物成為不潔乎、祭司僉曰、必為不潔、
2.15哈該曰、耶和華云、斯民斯族於我前亦若是、其手所作之工、及所獻之物、皆為不潔、
2.16請爾追思、此日以前、耶和華之殿、未疊石於石上之先、
2.17歷時如是之久、人至穀堆、冀得二十、僅得其十、人至酒油、望得五十、僅得二十、
2.18耶和華曰、我以暴風毒黴大雹、擊爾於爾手之工作、而爾猶不歸我、
2.19請爾追思、此日以前、即自九月二十四日、立耶和華殿基時、爾其念之、
2.20倉廩尚有穀種乎、葡萄、無花果、石榴、橄欖諸樹、俱未結實、自今以後、我必錫嘏於爾、·
2.21是月二十四日、耶和華復諭哈該曰、告猶大方伯所羅巴伯云、我必震動天地、
2.22傾列邦之座位、滅萬民諸國之勢力、覆其車與駕之者、馬與乘之者、俱仆於昆弟之刃、
2.23萬軍之耶和華曰、我僕撒拉鐵子所羅巴伯歟、我已簡爾、是日我必視爾為印、萬軍之耶和華言之矣、
