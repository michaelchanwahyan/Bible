1.1以法蓮山地之拉瑪瑣非、有以法蓮人以利加拿者、乃蘇弗玄孫、託戶曾孫、以利戶孫、耶羅罕子也、
1.2有二妻、一名哈拿、一名毘尼拿、毘尼拿有子、哈拿無子、
1.3以利加拿歲由其邑上示羅、崇拜祭祀萬軍之耶和華、以利二子、何弗尼非尼哈在彼、為耶和華祭司、
1.4以利加拿獻祭之日、頒胙於妻毘尼拿、及其子女、
1.5因愛哈拿、頒之維倍、然耶和華禁其產育、
1.6其敵毘尼拿激之使憂、以耶和華禁其產育也、
1.7歲往耶和華室時、其夫如是待之、毘尼拿仍激之、致其哭而不食、
1.8其夫以利加拿謂之曰、哈拿、奚為哭而不食、中心愀然哉、我之於爾、非愈於十子乎、
1.9眾在示羅、飲食既畢、哈拿興、時、祭司以利坐其座、在耶和華殿之橛旁、
1.10哈拿中懷憂戚、禱於耶和華而痛哭、
1.11許願曰、萬軍之耶和華歟、如爾垂顧婢苦、憶我弗忘、賜婢生男、則必奉之耶和華、至於畢生、薙髮之刀、不加其首、
1.12哈拿在耶和華前、祈禱不輟、以利注目觀其口、
1.13夫哈拿中心默語、脣動而聲不聞、以利以為醉、
1.14曰、爾醉將至何時、其戒爾酒、
1.15哈拿曰、我主歟、非也、我乃憂心之婦、清酒醇醪不飲、惟於耶和華前傾我衷懷、
1.16勿以婢為惡女、我言迄今、由於冤抑憤激、
1.17以利曰、爾可安然而歸、願以色列之上帝允爾所祈、
1.18婦曰、願沾爾恩、遂往而食、不復有憂容、
1.19舉家夙興、拜於耶和華前、乃返拉瑪、而歸其家、以利加拿與妻哈拿同室、耶和華垂念之、
1.20哈拿懷孕、屆期生子、命名撒母耳、曰、我由耶和華而求之、
1.21以利加拿與其全家、往獻歲祭於耶和華、而償其願、
1.22惟哈拿不往、謂其夫曰、俟子斷乳、我將攜之覲耶和華、使恆居其所、
1.23以利加拿曰、爾視為善者則行之、待子斷乳可也、惟願耶和華踐其言、婦遂居家哺子、迨及斷乳、
1.24乳既斷、婦攜之往、亦牽牡牛三、麵一伊法、酒一革囊、至示羅、詣耶和華室、時子尚幼、
1.25遂宰一牛、攜子詣以利、
1.26曰、我主歟、我指爾生命以誓、昔在此立於爾側、禱於耶和華之婦、即我也、
1.27我為此子而禱、耶和華允我所求、
1.28我奉之耶和華、使其歸耶和華、至於畢生、遂在彼崇拜耶和華、
2.1哈拿禱曰、我心因耶和華歡悅、我角因耶和華崢嶸、我口向敵而孔張、因爾拯救而喜樂、
2.2惟耶和華為聖、無如之者、其外無他、無有磐石、似我上帝、
2.3勿復出言驕矜、勿容口發狂妄、蓋耶和華為睿智之上帝、人之所行、為彼所衡、
2.4勇士折其弓、躓者束以力、
2.5素飽足者為傭得食、飢餓者不復飢、不育者乃產七子、多子者反致衰弱、
2.6耶和華殺人生人、使人歸墓、使人復起、
2.7耶和華使人貧、使人富、使人卑微、使人高顯、
2.8舉貧賤者於塵埃、拔匱乏者於糞壤、使坐牧伯之間、俾嗣尊榮之位、蓋地之柱屬耶和華、立宇宙於其上、
2.9彼之聖民、必護衛其步履、使惡人緘默於幽暗、蓋恃力者、無有得勝也、
2.10與耶和華爭者、必被擊碎、彼必自天以雷擊之、耶和華將行鞫於地極、賜力於其王、高其受膏者之角、
2.11以利加拿往拉瑪、歸其家、小子在祭司以利前、奉事耶和華、·
2.12以利二子、匪類也、不識耶和華、
2.13其為祭司、與民立規、人獻祭烹肉時、祭司之僕至、手執三股之叉、
2.14入於釜甑鼎鑊、叉所得者、祭司取之、凡以色列族至示羅者、祭司待之若此、
2.15未焚脂、祭司之僕至、謂獻祭者曰、給肉於祭司以炙、彼不取爾烹者、必取生腥、
2.16如人曰、必先焚脂、然後任爾所欲取之、彼則曰、非也、今當予我、不然、我強取之、
2.17二少者之罪、耶和華視為甚重、蓋輕視耶和華之祭也、·
2.18撒母耳尚幼、衣枲聖衣、侍於耶和華前、
2.19母為之歲作小袍、偕夫往獻歲祭時、攜而予之、
2.20以利為以利加拿及其妻祝嘏曰、願耶和華由此婦賜爾後裔、以代從耶和華所求者、夫婦遂歸、
2.21耶和華眷顧哈拿、彼則懷孕、生三子二女、小子撒母耳生長於耶和華前、·
2.22以利年邁、聞其子待以色列眾之事、並聞其與會幕門供役之婦同寢、
2.23謂之曰、我由民眾聞爾惡行、胡為作此、
2.24我子、勿爾、我所風聞、非善言也、爾使耶和華之民干罪、
2.25人若相犯、上帝鞫之、若犯耶和華、誰為之祈、惟二子不聽父言、蓋耶和華決意殺之、
2.26小子撒母耳漸長、益得耶和華與人之愛、·
2.27有上帝僕至以利曰、耶和華云、爾祖之家、在埃及法老室、我非向之顯見乎、
2.28以色列支派中、我非簡彼為我祭司、使焚香於我壇、衣聖衣於我前乎、以色列族所獻之火祭、我非賜爾祖之家乎、
2.29我所命獻於我室之祭品禮物、爾何踐踏之、重爾子過於我、取我民以色列所獻之嘉者、以肥己乎、
2.30故以色列之上帝耶和華曰、昔我有言、爾與爾祖之家、將恆久行於我前、今我則曰、決不如是、凡尊我者、我必重之、凡藐我者、我必輕之、
2.31其日將至、必斷爾臂、及爾祖家之臂、使爾家中無一耆老、
2.32以色列富有之際、爾必目擊敵在我室、爾家永無耆老、
2.33爾家之人、我不滅於我壇者、必使爾目壞心憂、爾家所育、皆必壯年夭逝、
2.34爾之二子、何弗尼非尼哈所遇之事、可以為徵、彼必同日而亡、
2.35我將挺生忠藎之祭司、彼將循我心意而行、我必鞏固其家、彼必恆久行於我受膏者前、
2.36爾家所遺、必來拜之、求一金一餅、曰、請立我任祭司之職、俾得少許之餅以食、
3.1小子撒母耳、在以利前、奉事耶和華、是時耶和華之言罕聞、異象不恆顯見、
3.2以利目眊不明、臥於己所、
3.3上帝之燈未滅、撒母耳臥於耶和華殿、上帝法匱之所、
3.4耶和華呼撒母耳、對曰、我在此、
3.5遂趨詣以利曰、汝呼我、我在此、曰、我未呼爾、復臥可也、遂反而臥、
3.6耶和華又呼曰、撒母耳、撒母耳起、就以利曰、汝呼我、我在此、曰、我子、我未呼爾、復臥可也、
3.7時、撒母耳未識耶和華、耶和華未嘗以言示之、
3.8耶和華三呼撒母耳、遂起、就以利曰、汝呼我、我在此、以利始知耶和華呼之、
3.9故謂撒母耳曰、汝反而臥、如再呼爾、則曰、耶和華歟、請言、爾僕謹聽、撒母耳遂往、臥於己所、
3.10耶和華蒞止、如前呼曰、撒母耳、撒母耳、對曰、請言、爾僕謹聽、
3.11耶和華曰、我於以色列中、將行一事、使凡聽之者、兩耳必震、
3.12我指以利家所言者、自始及終、屆期必應於彼、
3.13我曾告之、必鞫其家、蓋彼知子行惡、自招咒詛、而不之禁、
3.14故我對以利家誓曰、祭品禮物、永不能贖其罪、
3.15撒母耳臥及旦、啟耶和華室門、不敢以異象告以利、
3.16以利呼之曰、我子撒母耳、曰、我在此、
3.17曰、耶和華告爾何事、請毋隱於我、與爾所言之事、若有所隱、願上帝罰爾維倍、
3.18撒母耳悉以告之、無所隱、以利曰、是耶和華也、願其行所視為善者、
3.19撒母耳漸長、耶和華偕之、使其所言、無有不應、
3.20以色列眾、自但至別是巴、皆知撒母耳見立、為耶和華之先知、
3.21耶和華復見於示羅、以言示撒母耳、撒母耳宣於以色列眾、
4.1以色列族出、與非利士人戰、建營於以便以謝之側、非利士人建營於亞弗、
4.2非利士人列陳、攻以色列族、戰時、以色列族敗於其前、見殺於陳者、約四千人、
4.3民歸營時、以色列長老曰、耶和華今日何擊我於非利士人前、當舁耶和華約匱、自示羅至此、援我於敵手、
4.4於是民遣人詣示羅、舁居基路伯間、萬軍之耶和華約匱而至、以利二子、何弗尼非尼哈、與約匱偕、
4.5耶和華約匱既入營、以色列眾大聲號呼、地為響應、
4.6非利士人聞號呼之聲、則曰、希伯來營大聲號呼、曷故、嗣知耶和華匱入營、
4.7乃懼曰、上帝至其營矣、又曰、禍哉我也、前此未嘗有是、
4.8禍哉我也、孰克拯我、脫斯大能之神之手、昔在曠野、以諸災擊埃及人者、即斯神也、
4.9非利士人歟、當壯乃志、為大丈夫、免為奴於希伯來族、如彼為奴於爾、當為大丈夫而戰、
4.10遂戰、以色列族敗北、各遁歸幕、殺戮甚鉅、步卒隕者三萬、
4.11上帝之匱見奪、以利二子、何弗尼非尼哈被殺、
4.12是日有一便雅憫人、自裂其衣、以塵蒙首、由陳奔於示羅、
4.13至時、以利在路旁、坐於座以待、為上帝匱中心戰慄、其人入城以告、邑眾號呼、
4.14以利聞號呼之聲、則曰、如此喧譁、何意、其人趨至、而告以利、
4.15以利年九十有八、目眊不明、
4.16其人曰、我乃自陳而來、今日自陳而逃、曰、吾子、其事若何、
4.17曰、以色列族遁於非利士人前、殺戮甚鉅、爾之二子、何弗尼非尼哈皆死、上帝之匱見奪、
4.18以利年老體重、聞言及上帝匱、則自座仰跌、隕於門側、折頸而死、以利為以色列士師、歷四十年、
4.19其媳非尼哈妻臨產、聞上帝匱見奪、舅與夫並死、劬勞即至、卷曲以產、
4.20臨死之際、旁侍之婦曰、勿懼、爾生男矣、婦不答、不以為意、
4.21遂名子以迦博、曰、以色列之榮已去、乃因上帝之匱見奪、舅與夫已死也、
4.22又曰、上帝之匱見奪、以色列之榮去矣、
5.1非利士人奪上帝之匱、自以便以謝舁至亞實突、
5.2置於大袞廟、在大袞側、
5.3翌晨、亞實突人夙興、見大袞仆、伏於地、在耶和華匱前、遂取而置之於其所、
5.4次日夙興、見大袞仆、伏於地、在耶和華匱前、其首與手、並斷於閾、惟遺殘體而已、
5.5故在亞實突、大袞祭司、及入大袞廟者、不履其閾、至於今日、·
5.6耶和華之手、加重禍於亞實突人、擊之以痔、而翦滅之、至於四境、
5.7亞實突人見此、則曰、以色列上帝之匱、不可留此、蓋其手加烈禍於我、及我神大袞、
5.8遂遣人集非利士牧伯曰、以色列上帝之匱、何以處之、僉曰、當運至迦特、乃運於彼、
5.9運至之後、耶和華之手擊其邑、使大擾亂、其人無論尊卑、悉被擊、咸生痔、
5.10乃運上帝匱至以革倫、既至、以革倫人呼曰、彼舁以色列上帝之匱至此、欲殺我、及我民、
5.11上帝之手、加以重禍、舉邑擾亂、多有死者、遂遣人集非利士牧伯曰、其遣以色列上帝之匱、歸於故土、免殺我、及我民、
5.12未死之人俱生痔、舉邑哀號、聲聞於天、
6.1耶和華匱在非利士人之地、凡歷七月、
6.2非利士人招其祭司卜師曰、耶和華匱、何以處之、當用何物遣歸故土、請以示我、
6.3曰、如欲遣以色列上帝之匱、勿使徒去、必獻補過之祭、乃可得醫、且知其手不離於爾之故、
6.4曰、補過之祭、當獻何物、曰、金製之痔五、金製之鼠五、循非利士牧伯之數、蓋爾曹及牧伯、俱罹一災、
6.5當作痔形、及害爾田之鼠形、且尊榮以色列之上帝、庶彼輕加其手於爾、及爾神、與爾地、
6.6何剛愎乃心、如埃及人與法老之剛愎乎、上帝行奇事於其間、彼豈非釋其民、使之往乎、
6.7今當備新車一、未嘗負軛、方字之牝牛二、繫牛於車、牽犢離之而歸、
6.8以耶和華匱、載之於車、以汝所獻金器、為補過之祭者、藏於櫝中、置之匱旁、遣之而去、
6.9觀其匱若由其境之道而行、至伯示麥、則知加重禍於我者、乃耶和華、不然、則知擊我者非其手、乃我偶遇之、
6.10其人如言而行、取方字之牝牛二、繫之於車、禁其犢於家、
6.11以耶和華匱、及藏金鼠金痔之形之櫝、咸載於車、
6.12牛徑往伯示麥道、行於通衢、且行且鳴、不偏於左、不偏於右、非利士牧伯隨之、至伯示麥界、
6.13伯示麥人在谷刈麥、舉目見匱、則悅、
6.14車至伯示麥人約書亞田而止、田有巨石、遂劈車為柴、獻其牛於耶和華為燔祭、
6.15利未人取耶和華匱、與藏金器之櫝而下、置於巨石、是日伯示麥人、獻燔祭及他祭於耶和華、
6.16非利士五牧伯見此、即日反以革倫、
6.17非利士人所獻金痔於耶和華、為補過之祭者、其數如左、亞實突一、迦薩一、亞實基倫一、迦特一、以革倫一、
6.18亦獻金鼠、循非利士五牧伯所屬之邑、與其鄉里、爰及巨石、即置耶和華匱之石、此石在伯示麥人約書亞田間、至今猶存、
6.19伯示麥人窺耶和華匱、耶和華擊之、死者七十、其人計有五萬、民因耶和華大行殺戮而悲、
6.20伯示麥人曰、此維聖之上帝耶和華、孰能立於其前、彼離我、當何往、
6.21遂遣人告基列耶琳居民曰、非利士人返耶和華匱、爾曹其下舁至爾所、
7.1基列耶琳人至舁耶和華匱、詣山中亞比拿達室、區別其子以利亞撒守之、·
7.2匱在基列耶琳、歷日已久、凡二十年、以色列家思慕耶和華、
7.3撒母耳告以色列家曰、如爾一心歸耶和華、則必除異族之神、及亞斯他錄於爾中、專心歸耶和華、而獨事之、則彼援爾於非利士人手、
7.4以色列人遂去諸巴力、及亞斯他錄、獨事耶和華、·
7.5撒母耳曰、當集以色列眾於米斯巴、我將為爾祈禱耶和華、
7.6遂集於米斯巴、汲水傾於耶和華前、是日禁食、曰、我獲罪於耶和華、撒母耳在米斯巴、為以色列族聽訟、
7.7非利士人聞以色列眾集於米斯巴、其牧伯遂上、欲攻之、以色列族聞之、則懼、
7.8謂撒母耳曰、為我籲我上帝耶和華勿輟、俾援我於非利士人手、
7.9撒母耳取哺乳之羔一、獻於耶和華、為全牲燔祭、為以色列族籲耶和華、耶和華允焉、
7.10撒母耳獻燔祭時、非利士人進與以色列人戰、是日耶和華發大雷、潰亂非利士人、遂敗於以色列人前、
7.11以色列人出米斯巴追擊之、至伯甲之下、
7.12撒母耳取一石、立於米斯巴與善間、名之曰以便以謝、曰、延及此時、耶和華助我儕、
7.13於是非利士人屈服、不再侵以色列境、撒母耳存日、耶和華之手、制非利士人、
7.14非利士人所取以色列之邑、自以革倫至迦特、悉反之、邑之四境、以色列人亦援之於非利士人手、是時以色列人與亞摩利人和好、
7.15撒母耳畢生為以色列士師、
7.16歲巡伯特利、吉甲、米斯巴、在此聽其訟、
7.17後歸拉瑪、其家在焉、為以色列族聽訟、為耶和華築壇、
8.1撒母耳年邁、立其子為以色列士師、
8.2長名約珥、次名亞比亞、俱在別是巴為士師、
8.3其子不行父道、偏私牟利、受賄反正、·
8.4以色列長老咸集、詣拉瑪見撒母耳、
8.5曰、爾年已邁、爾子不行爾道、今當為我立王、聽我之訟、與列國同、
8.6彼言立王聽訟、撒母耳不悅其事、禱於耶和華、
8.7耶和華諭之曰、凡民所言、爾可從之、彼非棄爾、乃棄我也、不欲我為其王、
8.8自我導之出埃及、迄於今日、彼之所行、離我而事他神、今待爾亦若是、
8.9可從其言、惟當加以警戒、示以治之之王、其制度若何、
8.10撒母耳以耶和華之言、悉告於求立王之民、
8.11曰、治爾之王、其制度若此、必取爾子、使御車、為騎兵、趨於車前、
8.12或立為千夫長、五十夫長、或使耕其田、穫其穡、作其戰具、造其車器、
8.13亦取爾女、使為製香品者、為廚婢、為膳女、
8.14又取爾至嘉之田畝、葡萄園、橄欖園、以賜其臣僕、
8.15爾種所生、及葡萄園所產、十取其一、以供其宦豎、與其臣僕、
8.16且取爾僕婢、及少年之壯者、與爾之驢、以供其役、
8.17爾之羊群、十取其一、爾必為之僕隸、
8.18是時爾必因所簡之王而呼籲、惟耶和華不俞允焉、
8.19民不聽撒母耳言、曰、不然、我欲得王治我、
8.20使我同於列國、聽我之訟、導我而出、為我而戰、
8.21撒母耳聞民言、述於耶和華、
8.22耶和華諭之曰、可從其言、為之立王、撒母耳遂告以色列人曰、其各歸邑、
9.1便雅憫人、有名基士者、乃亞斐亞玄孫、比歌拉曾孫、洗羅孫、亞別子也、甚為豪富、
9.2有子壯健俊秀、名曰掃羅、在以色列人中、俊秀為最、軀幹修偉、自肩而上、高於凡民、
9.3其父基士失驢、謂子掃羅曰、汝攜一僕、往尋厥驢、
9.4乃經以法蓮山地、與沙利沙地、不得、又經沙琳地、亦不在彼、又經便雅憫地、亦未之見、
9.5至蘇弗地、掃羅謂所偕之僕曰、不如旋歸、恐父不驢之顧、而我是慮、
9.6曰、此邑有上帝僕、為眾所尊、所言必應、莫若就之、庶幾示我以當行之路、
9.7掃羅謂僕曰、如往、將以何物饋之、器中之糧已罄、無禮物以饋上帝僕、尚有何物乎、
9.8僕曰、我手有金一舍客勒四分之一、以饋上帝僕、求其示我以當行之路、
9.9昔以色列中、有人諮諏上帝、則曰、其來詣先見、蓋今稱先知、昔稱先見也、
9.10掃羅曰、爾言善也、我儕往哉、遂詣上帝僕所在之邑、
9.11登入邑之阪、遇數少女出汲、問曰、先見在此乎、
9.12曰、然、即在爾前、當速往、彼今日至邑、因民在崇邱獻祭、
9.13今彼未陟崇邱赴讌、爾入邑、必遇之、蓋彼未臨、則民不食、以其先祝嘏祭品、而後被請者食焉、爾其上、是時必遇之、
9.14二人遂上、入邑時、見撒母耳迎之而來、將陟崇邱、·
9.15掃羅未至前一日、耶和華示撒母耳曰、
9.16明日斯時、我遣便雅憫地之人就爾、爾必膏之、立為我民以色列之長、拯我民於非利士人手、蓋我民之呼籲達於我前、我垂顧之、
9.17撒母耳見掃羅、耶和華諭之曰、我所言者、即斯人也、彼必統轄我民、
9.18掃羅就撒母耳於邑門、曰、請以先見之室告我、
9.19撒母耳曰、我即先見、爾其先我陟崇邱、今日與我共食、詰朝則任爾去、且以爾心所懷告爾、
9.20三日前所失之驢、爾毋庸慮、已獲之矣、以色列所仰慕者誰乎、非爾及爾父全家乎、
9.21掃羅曰、我非便雅憫人、屬以色列支派之至小者乎、便雅憫支派諸家之中、我家非至微者乎、曷與我言若是、
9.22撒母耳攜掃羅與其僕入客堂、於被請者中、使坐首位、客約三十、
9.23撒母耳謂庖人曰、我所付爾、命爾別置之一臠、今其進之、
9.24庖人取腿、與其上所有、置掃羅前、撒母耳曰、此所存者、置於爾前食之、昔我宴賓、特為爾存之、以待斯時、是日掃羅與撒母耳共食、
9.25既下崇邱入邑、相敘於屋上、
9.26翌日夙興、黎明時、撒母耳呼掃羅於屋上曰、起、我遣爾往、掃羅遂起、與撒母耳偕出、
9.27至於邑隅、撒母耳謂掃羅、命僕先行、僕既行、則又曰、爾暫立、我將使爾聞上帝之言焉、
10.1撒母耳取膏之瓶、傾於掃羅首、與之接吻、曰、此非耶和華膏爾為其業之長乎、
10.2爾今日離我、至便雅憫界之泄撒、近拉結墓、必遇二人、將告爾曰、所尋之驢已得、爾父不顧驢、而慮爾、曰、我為我子將若何、
10.3由此而往、至他泊之橡、必遇三人上伯特利、而覲上帝、一攜三羔、一攜三餅、一攜革囊盛酒、
10.4彼將問爾安、給爾二餅、爾可受焉、
10.5後詣上帝之山、在彼有非利士人之汛、爾既抵邑、必遇先知一班、自崇邱而下、俱感靈而言、有琴鼓簫瑟在其前、
10.6耶和華之神必大臨爾、爾則化為新人、同彼感靈而言、
10.7爾見此徵、則相機而行、蓋上帝偕爾、
10.8必先我下吉甲、我亦下就爾、獻燔祭及酬恩祭、爾必待及七日、我至、以所當行示爾、
10.9掃羅轉離撒母耳、上帝錫以新心、是日諸徵咸應、
10.10掃羅與僕至基比亞、有先知一班迎之、上帝之靈大臨掃羅、遂在先知中、感神而言、
10.11素識掃羅者、見其同先知感靈而言、則相語曰、基士之子何所遇耶、掃羅亦在先知中乎、
10.12斯處一人曰、孰為若輩之父、故成諺曰、掃羅亦在先知中乎、
10.13掃羅感靈而言已畢、則至崇邱、
10.14其叔問掃羅及僕曰、爾曹何往、曰、尋驢不遇、遂詣撒母耳、
10.15叔曰、撒母耳語爾之言、請以告我、
10.16掃羅曰、彼明告我、驢已得矣、惟撒母耳所言國事、不以告之、·
10.17撒母耳集民於米斯巴、詣耶和華、
10.18告以色列人曰、以色列之上帝耶和華云、昔我導爾出埃及、援爾於埃及人手、及虐爾之諸國、
10.19爾之上帝、救爾出諸災禍艱苦者、爾今日棄之、謂曰、立王治我、今當循爾支派億兆、進於耶和華前、
10.20撒母耳使以色列諸支派進前、而得便雅憫支派、
10.21使便雅憫支派、循其室家進前、而得瑪特利家、後得基士子掃羅、索之不獲、
10.22問於耶和華曰、其人至此乎、耶和華曰、彼匿於什物之間、
10.23乃趨而攜之出、立於民中、軀幹修偉、自肩而上、高於凡民、
10.24撒母耳謂民眾曰、耶和華所簡者、爾其觀之、眾民之中、無其匹也、民眾呼曰、願王萬歲、·
10.25撒母耳以國之制度示民、錄之於書、置於耶和華前、遣民各歸其家、
10.26掃羅亦往基比亞、歸其第、為上帝所感者、成群從之、
10.27有匪徒曰、斯人焉能拯我、遂藐視之、不饋禮物、掃羅置若罔聞、
11.1亞捫人拿轄上、建營以攻基列雅比、雅比人謂拿轄曰、與我立約、我則事爾、
11.2拿轄曰、與爾立約、必有所憑、即抉爾眾右目、以辱以色列眾、
11.3雅比長老曰、予我七日之限、俾我遣使至以色列四境、如無援者、我則出降、
11.4使者至掃羅所居之基比亞、以此告民、民咸舉聲號哭、
11.5掃羅自田驅牛而歸、問曰、民遭何事而哭、眾以雅比人之言告之、
11.6掃羅聞之、大感於上帝之神、怒甚、
11.7取牛一雙臠之、遣使遍送於以色列四境、曰、不出而從掃羅撒母耳者、待其牛亦若是、耶和華使民恐懼、乃咸出、如一人焉、
11.8掃羅在比色核其數、以色列人三十萬、猶大人三萬、
11.9遂語使者曰、告基列雅比人云、明日亭午、爾必得援、使者反告、雅比人悅、
11.10謂拿轄曰、明日我將出降、可從所欲以待我、
11.11翌日、掃羅分民為三隊、晨更時、入亞捫營擊之、迨及亭午、存者四散、無二人在一處者、
11.12民謂撒母耳曰、言掃羅焉能治我者誰乎、當攜之至、我致之死、
11.13掃羅曰、今日耶和華於以色列中施行拯救、一人亦不可殺、·
11.14撒母耳謂民曰、我儕其往吉甲、在彼復建其國、
11.15眾民遂往吉甲、於耶和華前、立掃羅為王、獻酬恩祭於耶和華、掃羅與以色列眾、欣喜不勝、
12.1撒母耳謂以色列眾曰、爾所求於我者、我悉允之、立王治爾、
12.2今有王出入於爾前、我已年邁皓首、我子與爾相處、我自幼出入於爾前、至於今日、
12.3我在此、爾於耶和華及其受膏者前、可為我證、我曾強取何人之牛、劫奪何人之驢、欺侮何人、苛虐何人、受賕於何人之手、以蔽我目、若有、我必償之、
12.4僉曰、爾未嘗欺我虐我、亦未嘗受何物於人手、
12.5曰、今日耶和華為證、其受膏者亦為證、汝於我手、索之無獲、僉曰、彼為證、
12.6撒母耳語民曰、昔立摩西亞倫導爾列祖出埃及者、即耶和華也、
12.7爾當屹立、我於耶和華前、將以耶和華為爾及爾列祖、所行之義事、與爾辨之、
12.8雅各既至埃及、爾祖籲耶和華、耶和華遣摩西亞倫導之出、使居斯土、
12.9惟彼忘其上帝耶和華、耶和華付之於夏瑣軍長西西拉、及非利士人、與摩押王之手、遂與之戰、
12.10爾祖籲耶和華曰、我干罪戾、因離棄耶和華、事諸巴力、與亞斯他錄、今求拯我於敵手、我必事爾、
12.11耶和華遣耶路巴力、比但、耶弗他、及撒母耳、援爾於四周敵人之手、爾則安居、
12.12爾見亞捫王拿轄來攻爾、則謂我曰、必有一王治我、是時爾上帝耶和華為爾之王、
12.13今觀爾曹所求所簡之王、耶和華立王治爾、
12.14如爾寅畏耶和華、而服事之、聽從其言、不違其命、且與治爾之王、順從爾上帝耶和華、則善矣、
12.15如弗聽從耶和華之言、背逆其命、則耶和華之手必敵爾、如昔敵爾祖然、
12.16今當屹立、觀耶和華於爾目前、所行之大事、
12.17今非刈麥之時乎、我籲耶和華、彼將發雷降雨、令爾明知爾求立王、乃為大惡於耶和華前、
12.18撒母耳遂籲耶和華、是日耶和華發雷降雨、眾民甚畏耶和華、與撒母耳、
12.19告撒母耳曰、爾為僕祈爾上帝耶和華、免我死亡、我之求王、乃加罪於罪也、
12.20撒母耳曰、毋畏、汝誠行此諸惡、然勿轉離不從耶和華、惟盡心服事之、
12.21其勿偏離、從事虛偽、不能益爾、不能救爾之物、以其虛偽故也、
12.22耶和華既喜立爾為己民、必因其大名、不汝離棄、
12.23若我、決不止息為爾祈禱、而獲罪於耶和華、必以善道正途訓爾、
12.24惟當寅畏耶和華、專誠盡心服事之、念其為爾所行之大事、
12.25如爾仍行惡、則爾與爾之王、俱必滅亡、
13.1掃羅即位、〈時年四十〉
13.2為以色列王、越至二年、由以色列中、簡三千人、二千從掃羅、在密抹及伯特利山、一千從約拿單、在便雅憫之基比亞、餘民遣歸其家、
13.3約拿單擊非利士人汛於迦巴、非利士人聞之、掃羅吹角遍於國中、曰、希伯來人聽之、
13.4以色列眾聞掃羅擊非利士人汛、以色列人為非利士人所惡、民從掃羅、集於吉甲、
13.5非利士人集、欲與以色列族戰、率車三萬、騎兵六千、民眾如海沙之多、至伯亞文東之密抹建營、
13.6以色列民見事危急、窘迫特甚、則匿於山洞、叢林巖穴、營窟坎阱、
13.7亦有希伯來人濟約但、至迦得與基列地、掃羅仍在吉甲、民戰慄而從之、
13.8掃羅依撒母耳所定之期、待之七日、而撒母耳未至吉甲、民漸離散、
13.9掃羅曰、攜燔祭及酬恩祭至此、遂獻燔祭、
13.10獻燔祭畢、撒母耳至、掃羅出迓問安、
13.11撒母耳曰、汝所行何事、掃羅曰、定期既屆、爾未式臨、我見斯民離散、而非利士人集於密抹、
13.12則曰、非利士人必至吉甲攻我、而我未求耶和華恩施、故我強獻燔祭、
13.13撒母耳曰、爾所為者愚也、不遵爾上帝耶和華所命、如其遵之、則耶和華必在以色列中、堅爾國祚、歷久弗替、
13.14今爾不守厥命、爾之國祚不永、耶和華已尋獲一人、遂乎其心、立為其民之長、
13.15撒母耳遂起、自吉甲往便雅憫之基比亞、掃羅核其從者、計六百人、
13.16掃羅及其子約拿單、與其從者、俱居於便雅憫之迦巴、非利士人建營於密抹、
13.17有掠者自非利士營出、分為三隊、一由俄弗拉道、至書亞地、
13.18一由伯和崙道、一由洗波音谷相對之境、往於曠野、·
13.19時、以色列全地無有鐵工、蓋非利士人曰、恐希伯來人製作劍戟也、
13.20以色列人欲利其耒耜斧钁、則詣非利士人所、
13.21惟有銼、以削其钁耜鍤斧、並利其錣、
13.22故臨戰時、從掃羅與約拿單之民、手無劍戟、惟掃羅與約拿單有之、
13.23非利士戍卒、出至密抹隘口、
14.1一日掃羅子約拿單、謂執兵之少者曰、我儕過彼、至非利士汛、惟不告其父、
14.2時、掃羅居基比亞之隅、米磯崙石榴樹下、從者約六百人、
14.3又有衣聖衣之亞希亞、乃居示羅為耶和華祭司之以利曾孫、非尼哈孫、亞希突子、亞希突即以迦博之兄、民不知約拿單已往、
14.4約拿單往非利士汛、道經隘口、巉巖對峙、一名播薛、一名西尼、
14.5一在北、與密抹相對、一在南、與迦巴相對、
14.6約拿單謂執兵之少者曰、我儕往未受割者之汛、庶耶和華祐我、蓋耶和華施行拯救、不在人之眾寡也、
14.7執兵者曰、隨爾心欲行之、往哉、我與爾有同志焉、
14.8約拿單曰、我儕過彼、使彼見之、
14.9如彼曰、俟我至爾、我則佇立、不往就之、
14.10如彼曰、爾其上而就我、此為我徵、我則前往、蓋耶和華付之於我手、
14.11二人使非利士戍卒見之、非利士人曰、希伯來人出所匿之穴矣、
14.12戍卒謂約拿單及執兵者曰、汝其至此、我有一事示爾、約拿單告執兵者曰、隨我而上、耶和華付之於以色列人手矣、
14.13約拿單攀援而登、執兵者隨之、敵仆於約拿單前、執兵者從而戮之、
14.14二人在半畝之地、始殺之人、約二十、
14.15於是在營在田、庶民戍卒掠者、無不戰慄、地亦震動、致其戰慄特甚、
14.16在便雅憫之基比亞、掃羅之戍卒、見敵軍漸銷亂竄、
14.17掃羅謂從者曰、核民、視離我者為誰、既核之、則知約拿單與其執兵者不在、
14.18斯時上帝之匱在以色列族中、掃羅謂亞希亞曰、舁上帝之匱至、
14.19掃羅與祭司相語時、非利士營中喧譁益甚、掃羅告祭司曰、姑止爾手、
14.20乃集從者往戰、見非利士人以刃自相攻擊、致大潰亂、
14.21昔自四方而來、入非利士營之希伯來人、斯時轉從掃羅約拿單所率之以色列人、
14.22匿於以法蓮山地之以色列人、聞非利士人遁、亦臨陳亟襲其後、
14.23是日耶和華拯救以色列族、戰事至伯亞文、·
14.24當日以色列人困憊、蓋掃羅以誓戒民曰、未至日夕、報我仇於我敵之先、凡食物者、必見詛、於是民不食、
14.25民入林、有蜜在地、
14.26民於林見蜜滴瀝、無以手取食者、畏誓言也、
14.27掃羅以誓戒民、約拿單未之聞、故以所執之杖端濡蜜、反手入口、其目即明、
14.28民中一人曰、爾父以誓戒民云、今日凡食物者、必見詛、民俱疲憊、
14.29約拿單曰、我父累及斯土、爾試觀之、我嘗蜜少許、而目即明、
14.30今日民若任意而食由敵所獲、則殺非利士人、豈非尤多乎、
14.31是日民擊非利士人、自密抹至亞雅崙、疲憊殊甚、
14.32乃急取所得牛羊與犢、宰之於地、併血而食之、
14.33或告掃羅曰、民食有血之肉、獲罪於耶和華、掃羅曰、爾曹行詐、當轉巨石至此、
14.34又曰、散行民中告曰、各牽其牛其羊至此、宰而食之、勿食有血之肉、獲罪於耶和華、是夜民各牽牛、宰之於彼、
14.35掃羅為耶和華築壇、是乃掃羅為耶和華始築之壇、·
14.36掃羅曰、我儕夤夜追襲非利士人、掠其所有、以至黎明、不留其一人、僉曰、爾視為善者行之、祭司曰、當詣上帝、
14.37掃羅諮諏上帝曰、我追襲非利士人可否、爾付之於以色列人手乎、是日上帝不之應、
14.38掃羅曰、爾民長俱前來、察知今日之罪何在、
14.39我指救以色列、維生之耶和華而誓、雖我子約拿單、亦必死亡、民中無人應之、
14.40乃謂以色列眾曰、爾曹在彼、我與我子約拿單在此、民曰、爾視為善者行之、
14.41掃羅告以色列之上帝耶和華曰、願爾指示其實、乃掣籤、得掃羅及約拿單、民得免焉、
14.42掃羅曰、於我及我子約拿單間掣籤、乃得約拿單、
14.43掃羅謂約拿單曰、爾以所為告我、約拿單曰、我誠以所執之杖端、嘗蜜少許、我必死也、
14.44掃羅曰、約拿單、爾必死、不然、願上帝罰我維倍、
14.45民謂掃羅曰、約拿單大行拯救於以色列中、豈可死乎、斷乎不可、我儕指維生之耶和華以誓、其首之一髮、不隕於地、蓋彼今日與上帝偕行、於是民援約拿單、免於死亡、
14.46掃羅去非利士人、不追襲之、非利士人歸故土、·
14.47掃羅治以色列國、攻四周之敵、即摩押亞捫以東諸族、瑣巴列王、及非利士人、無論所往、俱擊敗之、
14.48奮勇擊亞瑪力人、拯以色列族於虜者之手、·
14.49掃羅之子、約拿單、亦施韋、麥基舒亞、又有二女、長名米拉、季名米甲、
14.50其妻名亞希暖、乃亞希瑪斯之女、其軍長名押尼珥、乃掃羅叔尼珥之子、
14.51基士乃掃羅之父、押尼珥父尼珥、乃亞別之子、
14.52掃羅存日、與非利士人力戰、見壯士及勇士、則招募之、
15.1撒母耳謂掃羅曰、昔耶和華遣我膏爾、立為其民以色列之王、今爾當聽耶和華言、
15.2萬軍之耶和華云、以色列族出埃及時、亞瑪力人若何待之、途間禦之、我記憶焉、
15.3今往擊之、滅其所有、毋加矜恤、男女、童稚、乳子、牛羊駝驢、悉殺戮之、·
15.4掃羅集民於提拉因、核其軍數、步卒二十萬、猶大人一萬、
15.5掃羅至亞瑪力邑、伏於谷中、
15.6謂基尼人曰、離亞瑪力人而去、免爾為我同滅、蓋以色列人出埃及時、爾善待之、基尼人遂離之而去、
15.7掃羅擊亞瑪力人、自哈腓拉、至埃及相對之書珥、
15.8生擒亞瑪力王亞甲、以刃盡滅其民、
15.9掃羅與民惜亞甲、暨牛羊犢羔之嘉者、及諸美物、不盡滅之、惟陋劣者、則悉殲焉、·
15.10耶和華諭撒母耳曰、
15.11我立掃羅為王、今則悔之、以其背我、而不我從、亦不遵行我命、撒母耳怒、終夜籲耶和華、
15.12夙興、欲迓掃羅、或告之曰、掃羅至迦密立碑、轉往吉甲、
15.13撒母耳就掃羅、掃羅曰、願耶和華錫嘏於爾、耶和華所命、我已行之、
15.14撒母耳曰、然則我聞羊鳴牛鳴、是何意耶、
15.15掃羅曰、乃眾自亞瑪力攜至、蓋民惜其牛羊之嘉者、欲以祭爾上帝耶和華、其餘我儕盡滅之、
15.16撒母耳曰、姑少待、我以耶和華前夕諭我者告爾、曰、請言之、
15.17撒母耳曰、昔爾自視雖微、非立為以色列支派之長乎、耶和華膏爾為以色列王、
15.18遣爾就途曰、爾往盡滅罪人亞瑪力族、戰而殲之、
15.19爾何不聽耶和華言、急於劫奪、行耶和華所惡、
15.20掃羅曰、我實聽耶和華言、往所遣我之途、虜亞瑪力王亞甲、盡滅亞瑪力人、
15.21惟所獲當滅之牛羊、民取其嘉者、欲在吉甲、以祭爾上帝耶和華、
15.22撒母耳曰、耶和華豈喜燔祭及他祭、如喜聽其言乎、夫順服愈於祭祀、聽從愈於羊脂、
15.23違逆與卜筮同罪、頑梗與拜偶像事家神同科、爾棄耶和華命、耶和華亦棄爾、不使為王、
15.24掃羅曰、我干罪矣、我畏斯民、聽從其言、故違耶和華命、及爾之言、
15.25今則請赦我罪、偕我旋歸、俾我崇拜耶和華、
15.26撒母耳曰、我不偕爾旋歸、蓋爾棄耶和華命、耶和華亦棄爾、不使為以色列王、
15.27撒母耳轉而欲行、掃羅執其衣裾、裾裂、
15.28撒母耳曰、是日耶和華裂以色列國、使之離爾、以賜爾鄰、賢於爾者、
15.29以色列所恃者、必不誑言、亦不回意、蓋非世人、決不回意也、
15.30掃羅曰、我干罪矣、雖然、求爾於我民之長老、及以色列眾前尊我、偕我旋歸、俾我崇拜爾上帝耶和華、
15.31於是撒母耳轉隨其後、掃羅則崇拜耶和華、·
15.32撒母耳曰、攜亞瑪力王亞甲至我、亞甲懽然而來、曰、死亡之苦、庶乎免矣、
15.33撒母耳曰、爾之刃使婦無子、則爾之母、於婦中亦必無子、遂在吉甲、於耶和華前、斫亞甲而碎之、
15.34撒母耳往拉瑪、掃羅往基比亞、歸其家、
15.35撒母耳至於沒日、不復往見掃羅、為之懷憂、耶和華立掃羅為以色列王、亦悔之、
16.1耶和華謂撒母耳曰、我既棄掃羅、不使為以色列王、爾為之懷憂、伊於胡底、可盛膏於角而往、我將遣爾詣伯利恆人耶西、其眾子中、我簡其一為王、
16.2撒母耳曰、我何可往、掃羅聞之必殺我、耶和華曰、爾可牽犢、言我來欲祭耶和華、
16.3召耶西與祭、爾所當為、我將示爾、我所言者、為我膏之、
16.4撒母耳遵耶和華言而行、至伯利恆、邑之長老戰慄迎之、曰、爾為平康而來乎、
16.5曰、為平康也、我來祭耶和華、爾當潔己而至、同我與祭、撒母耳遂潔耶西及其子、召之與祭、
16.6既至、撒母耳見以利押、意謂耶和華之受膏者、果在其前也、
16.7耶和華謂之曰、毋觀其容、及軀幹之修偉、此人乃我所擯、蓋耶和華所見、迥異於人、人觀外貌、耶和華則視內心、
16.8耶西召亞比拿達、使過撒母耳前、撒母耳曰、耶和華亦不簡之、
16.9耶西又使沙瑪過焉、撒母耳曰、耶和華亦不簡之、
16.10耶西使七子咸過其前、撒母耳曰、皆非耶和華所簡也、
16.11又曰、爾子咸在此乎、曰、尚有季者牧羊、撒母耳曰、召之使來、彼未至、我儕不席坐、
16.12遂遣人攜之入、其人赤色、目秀貌美、耶和華曰、斯人是也、起而膏之、
16.13撒母耳取角中之膏、於其諸兄中膏之、自是以後、耶和華之靈大臨大衛、撒母耳啟行、歸於拉瑪、·
16.14耶和華之神離掃羅、有惡神擾之、耶和華使然也、
16.15其臣僕謂之曰、上帝使惡神擾爾、
16.16我主當命侍臣、求善鼓琴者、迨惡神臨爾時、使之鼓琴、則爾愈焉、
16.17掃羅命侍臣曰、為我求善鼓琴者、攜之至我、
16.18有一少者對曰、我嘗見伯利恆人耶西之子善鼓琴、大勇善戰、慎言語、美姿容、耶和華亦偕之、
16.19掃羅遣使詣耶西曰、爾子大衛、與羊同在、遣至我所、
16.20耶西以驢負餅、以酒一革囊、與山羊羔一、付其子大衛、奉於掃羅、
16.21大衛既至、侍立於掃羅前、掃羅愛之甚、遂為其執兵者、
16.22掃羅遣人詣耶西曰、大衛已沾我恩、容侍我側、
16.23值上帝使惡神臨掃羅時、大衛取琴鼓之、掃羅則快然而愈、惡神離之、
17.1非利士人集其軍旅以戰、至猶大之梭哥、建營於以弗大憫、在梭哥亞西加間、
17.2掃羅亦與以色列人會集、建營於以拉谷、陳列行伍、與非利士人戰、
17.3非利士人立於此山、以色列人立於彼山、其間有谷、
17.4有挑戰者迦特人歌利亞、自非利士營出、體長六肘及一布指、
17.5首戴銅冑、身擐銅甲、重五千舍客勒、
17.6股著銅袚、肩負銅戟、
17.7其槍之柯、大如織器之梁、其鋒之鐵重六百舍客勒、持干者行於前、
17.8彼立而呼以色列軍旅曰、爾曹出而列陳、欲何為、我非非利士人乎、爾曹非掃羅之臣僕乎、當簡一人、使下而就我、
17.9如能戰而殺我、我儕則為爾役、如我勝而殺彼、爾曹則為我役、而服事我、
17.10又曰、以色列軍旅、今日為我所侮、可遣一人與我戰鬥、
17.11掃羅與以色列眾聞其言、驚惶懼甚、·
17.12夫大衛、乃猶大伯利恆之以法他人耶西子也、掃羅時、耶西壽高年邁、有子八人、
17.13年長之三子、從掃羅出戰、長以利押、次亞比拿達、三沙瑪、
17.14大衛乃季子也、其兄三人、俱從掃羅、
17.15大衛屢離掃羅、返伯利恆、牧父之羊、
17.16非利士人朝夕進前而立、歷四十日、·
17.17耶西謂其子大衛曰、爾取烘穀一伊法、與餅十、速攜至營、給爾諸兄、
17.18又取乳餅十、以餽千夫長、省視爾兄、取質而返、
17.19時、掃羅與大衛三兄、及以色列眾、在以拉谷、與非利士人戰、
17.20大衛晨興、以羊付守者、遵耶西命、取物而行、至列車之所、適軍旅列陳而出、鼓譟以戰、
17.21以色列人與非利士人列陳、兩軍相對、
17.22大衛以其什物付守者手、趨入行伍、問其兄安、
17.23相語時、非利士之挑戰者、迦特人歌利亞、自其行伍出、語如前言、為大衛所聞、
17.24以色列眾見之、大懼而遁、
17.25相語曰、爾見斯人乎、彼來欲侮以色列族、如有殺之者、王將賜以厚財、以女妻之、並於以色列中、復其父家、
17.26大衛謂旁立之人曰、有人殺此非利士人、洒以色列人之辱、將如何待之、此未受割之非利士人為誰、而可侮維生上帝之軍乎、
17.27民如前言對曰、殺此人者、必如是待之、
17.28長兄以利押聞大衛與眾言、怒之曰、爾來曷故、彼野間數羊、付於誰乎、爾之驕矜、中心之惡、我知之矣、爾來特欲觀戰耳、
17.29大衛曰、我何所為、惟問一言而已、
17.30遂轉離之而他顧、問以前言、民答之如故、
17.31或聞大衛所言、述於掃羅前、掃羅乃召之、
17.32大衛謂掃羅曰、人勿為之喪膽、僕將前往、與彼非利士人戰、
17.33掃羅曰、爾不能與之戰、蓋爾年少、彼自幼為戰士、
17.34大衛曰、爾僕為父牧羊、有獅或熊至群中、攫羔而去、
17.35我出追而擊之、援羔於其口、彼起而攻我、我執其鬣、擊而殺之、
17.36爾僕殺獅與熊、此未受割之非利士人、侮維生上帝之軍、亦必如斯獸之一焉、
17.37又曰、耶和華既援我於獅之爪、熊之掌、亦必援我於此非利士人之手、掃羅曰、往哉、耶和華必與爾偕、
17.38掃羅以其戎衣衣大衛、以銅冑冠其首、以鎧甲被其身、
17.39大衛佩劍衣外、因未嫻習、欲試而行、乃謂掃羅曰、我未嫻此、不能服之而行、遂卸之、
17.40手執杖、擇谿間光潔之石五、置於所攜牧人之囊、亦執發石之繩、往迎非利士人、
17.41非利士人前迎大衛、持干者為先導、
17.42非利士人環視、見大衛則藐之、蓋其年少、色赤貌美、
17.43謂之曰、爾執杖迎我、我豈犬乎、遂指其神而詛之、
17.44又謂大衛曰、爾來、我取爾肉、給於空中之鳥、野間之獸、
17.45大衛曰、爾來迎我、以劍與槍及戟、我來迎爾、以萬軍耶和華之名、即爾所侮以色列軍旅之上帝、
17.46今日耶和華必付爾於我手、我必擊爾、斬爾首級、以非利士軍旅之屍、給於空中之鳥、野間之獸、使天下咸知以色列中有上帝、
17.47亦使此會咸知耶和華施行拯救、非以劍以槍、蓋戰事屬於耶和華、彼必付爾於我手、
17.48非利士人進迎大衛、大衛亦向行伍疾趨迎之、
17.49以手探囊取石、以繩發之、擊非利士人、深入其顙、遂仆於地、
17.50如是大衛以繩與石、勝非利士人、擊而殺之、手不持劍、
17.51遂趨而前、立於非利士人身側、拔其劍出鞘殺之、斬其首級、非利士人見其勇士已死、則遁、
17.52以色列與猶大人並起、鼓譟而追、至於該、及以革倫邑門、非利士人被創者、仆於沙拉音道、延至迦特與以革倫、
17.53以色列人追非利士人而返、劫掠其營、
17.54大衛取非利士人首級、攜至耶路撒冷、以其兵甲置於己幕、·
17.55初、掃羅見大衛出擊非利士人、則謂軍長押尼珥曰、押尼珥、此少者誰氏子、押尼珥曰、王歟、我指爾生命而誓、我不知也、
17.56王曰、爾詢此孺子為誰之子、
17.57大衛擊非利士人而返、手執首級、押尼珥引之見掃羅、
17.58掃羅曰、少者、爾為誰之子、大衛曰、我乃爾僕伯利恆人耶西之子也、
18.1大衛與掃羅言畢、約拿單之心、與大衛之心相契、約拿單愛之如命、
18.2當日掃羅留之、不使復歸父家、
18.3約拿單與大衛結約、愛之如命故也、
18.4遂解衣賜之、又以戎衣、弓劍與紳予之、
18.5大衛為掃羅所遣、處事明敏、掃羅立之為武士長、民眾與掃羅臣僕咸視為善、·
18.6大衛戮彼非利士人、偕眾歸時、婦女自以色列諸邑出、謳歌舞蹈、擊鼓擊磐、欣然以迎掃羅王、
18.7舞蹈唱和曰、掃羅殺其千千、大衛殺其萬萬、
18.8掃羅怒甚、不悅斯言、曰、稱大衛以萬數、稱我僅以千數、此外、彼之所得、非國而何、
18.9自是以後、掃羅見大衛、則睚眥之、·
18.10翌日、上帝使惡神大臨掃羅、遂在室中發狂言、大衛鼓琴如平日、掃羅手執戟、
18.11以戟擲之、曰、我必刺大衛、釘之於牆、大衛逃避者再、
18.12掃羅以耶和華離己、而偕大衛、則懼之、
18.13使其離側、立之為千夫長、率民出入、
18.14大衛處事明敏、耶和華與之偕、
18.15掃羅見其處事明敏、懼之益甚、
18.16惟以色列與猶大人咸愛之、以率其出入故也、·
18.17掃羅謂大衛曰、我以長女米拉妻爾、惟當為我奮勇、為耶和華戰、蓋掃羅意謂、我不可親手害之、願非利士人加手害之、
18.18大衛曰、我何人斯、我之戚族、及我父家、於以色列中為何、致我為王之婿乎、
18.19屆期、掃羅當以其女米拉妻大衛、乃妻於米何拉人亞得利、
18.20掃羅之女米甲愛大衛、或告掃羅、掃羅悅、
18.21曰、我妻以女、以為機檻、使非利士人加手害之、遂謂大衛曰、今日復為我婿、
18.22掃羅命其臣僕私語大衛曰、王悅爾、其臣僕亦愛爾、可為王婿、
18.23臣僕以此言告大衛、大衛曰、我素貧賤、為王之婿、爾以為細事乎、
18.24臣僕以大衛之言反告、
18.25掃羅曰、當告大衛云、王不受聘禮、第求非利士人之陽皮一百、以報王仇、掃羅之意、欲假手於非利士人殺之、
18.26臣僕以此言告大衛、大衛樂為王婿、
18.27尚未屆期、大衛與從者起、往殺非利士人二百、攜其陽皮、悉數進王、致為王婿、掃羅遂以其女米甲妻之、
18.28掃羅見耶和華偕大衛、知其女米甲亦愛之、
18.29故懼之愈甚、恆與為敵、·
18.30非利士之牧伯迭出以戰、大衛處事、每較掃羅臣僕明敏、以致其名大見尊重焉、
19.1掃羅語其子約拿單、及其臣僕、使殺大衛、
19.2惟約拿單甚悅大衛、告之曰、我父謀殺爾、詰朝請自慎、匿於僻處、
19.3我出至爾所在之田、立於父側、與言爾事、若有所見、即以告爾、
19.4約拿單對父掃羅、褒揚大衛、曰、王勿獲罪於爾僕大衛、蓋大衛未嘗獲罪於爾、彼之所為、於爾甚善、
19.5昔冒死擊非利士人、耶和華為以色列眾大施拯救、爾見之喜、今何無故殺之、流無辜之血、而干罪戾乎、
19.6掃羅從約拿單言、指維生之耶和華而誓、必不殺之、
19.7約拿單招大衛、以是告之、導見掃羅、侍前如故、·
19.8厥後又有戰鬥、大衛出與非利士人戰、大行殺戮、其眾遂遁、
19.9耶和華使惡神臨於掃羅、掃羅執戟、坐於室中、大衛鼓琴、
19.10掃羅欲以戟刺大衛、釘之於牆、大衛避焉、戟入於牆、是夕大衛遁而獲免、
19.11掃羅遣使守大衛第、待旦殺之、大衛妻米甲告大衛曰、今夕不自救、明日必見殺、
19.12米甲自牖縋之、逃而獲免、
19.13米甲取家神之像置於床、以羊毧衾蔽其首、覆之以裯、
19.14掃羅遣使執大衛、婦曰、彼病矣、
19.15掃羅復遣其使視大衛曰、以床舁之來、俾我殺之、
19.16使者入、見像於床、羊毧衾蔽其首、
19.17掃羅謂米甲曰、何欺我若此、容我敵逃而獲免、米甲對曰、彼云任我去、勿使我殺爾、·
19.18大衛逃而獲免、至拉瑪見撒母耳、以掃羅所待告之、遂與撒母耳往拿約居焉、
19.19或告掃羅曰、大衛在拉瑪之拿約、
19.20掃羅遣使執之、至則見彼先知一班、感神而言、撒母耳立於其中為之長、上帝之神臨於使者、彼亦感靈而言、
19.21或告掃羅、又遣他使、亦感靈而言、三遣使、亦感靈而言、
19.22乃親往拉瑪、至西沽大井、問撒母耳大衛安在、或曰、在拉瑪之拿約、
19.23遂往拉瑪之拿約、上帝之神亦臨之、且行且言、至拉瑪之拿約、
19.24解其衣、在撒母耳前、感靈而言、永朝永夕、裸體而臥、故有言曰、掃羅亦在先知中乎、
20.1大衛自拉瑪之拿約遁、詣約拿單、言曰、我何所為、有何過惡、干何罪戾於爾父前、致索我命、
20.2約拿單曰、不然、爾必不死、我父所為、事之巨細、無不示我、豈獨隱此於我、無是事也、
20.3大衛誓曰、爾父明知我蒙爾恩、故曰、勿令約拿單知之、恐其憂戚、然我指維生之耶和華、及爾生命而誓、我離死地、僅一步耳、
20.4約拿單曰、爾心所欲、我必為爾行之、
20.5大衛曰、明日月朔、我當侍王宴、容我匿於田、越至三日之夕、
20.6如爾父見我不在、可言大衛切請於我、許其趨歸伯利恆故邑、蓋其全家獻歲祭於彼、
20.7如爾父言善、則爾僕得安、如其震怒、可知其決意害我、
20.8昔爾使僕指耶和華、與爾盟約、故當以仁慈待我、如我有罪、爾自殺我、何攜我詣爾父乎、
20.9約拿單曰、決不為此、我若確知我父決意害爾、豈不以告、
20.10大衛曰、如爾父以厲言叱爾、誰以告我、
20.11約拿單曰、爾來、偕往於田、二人遂往、
20.12約拿單謂大衛曰、願以色列之上帝耶和華為證、明日此時、或至三日、我窺我父於爾、若有善意、豈不遣人示爾乎、
20.13我父若欲害爾、我不示爾、使爾安然而去、則願耶和華罰約拿單維倍、惟願耶和華偕爾、如昔偕我父然、
20.14爾當以耶和華之仁慈待我、不第在我存日、免我死亡、
20.15厥後耶和華殲大衛諸敵於地時、亦勿絕爾仁慈於我家、歷世靡暨、
20.16約拿單遂與大衛家盟約曰、不守此約者、願耶和華於大衛之敵討之、
20.17約拿單愛大衛、如愛己命、故使之復誓、
20.18謂之曰、明日月朔、爾虛其位、人必見之、
20.19越至三日、爾必速往、至昔相議之時、爾所匿跡之處、俟於以色石旁、
20.20我將射三矢於其側、佯欲射的、
20.21命童取矢、如曰矢在此、可取之來、我指維生之耶和華而誓、爾必平安無害、
20.22如我謂童曰、矢在彼、則行爾途、乃耶和華使爾去也、
20.23至於爾我所言之事、耶和華恆在爾我間為證、·
20.24大衛匿於田、月朔王席坐、
20.25如常附牆而坐、約拿單侍立、押尼珥坐於掃羅側、大衛之位虛焉、
20.26是日掃羅無言、意大衛遇事、或蒙不潔、必不潔也、
20.27翌日乃月之二日、大衛之位仍虛、掃羅謂其子約拿單曰、耶西之子、昨日今日不赴宴、曷故、
20.28約拿單對曰、大衛切求於我、許其往伯利恆、
20.29曰、請容我往、家有祭祀於邑、兄命必至、如沾爾恩、請容我往、見我諸兄、故未赴王宴、
20.30掃羅怒約拿單曰、頑梗悖逆之婦所生者、我豈不知爾簡耶西之子、致辱爾身、及母體乎、
20.31耶西之子在世、爾與爾國、必不堅立、今當遣人執之詣我、彼必死、
20.32約拿單謂父曰、何故致之於死、彼何所為、
20.33掃羅擲戟欲刺之、於是約拿單知父決意殺大衛、
20.34則忿然離席、月之二日不食、因其父辱大衛、而為之憂也、·
20.35詰朝、約拿單依前與大衛所約之時、出於田、一童偕之、
20.36謂童子曰、爾其疾趨、尋我所射之矢、童趨之時、約拿單射矢過之、
20.37童至其矢所射之處、約拿單呼曰、矢非過於爾乎、
20.38又呼曰、速往勿遲、童拾其矢、返詣厥主、
20.39童不知其意、惟約拿單大衛知之、
20.40約拿單以器械與童曰、攜之入邑、
20.41童既去、大衛自石之南而出、伏地三拜、彼此接吻、相向而哭、大衛尤甚、
20.42約拿單謂大衛曰、安然而去、我儕二人曾指耶和華名而誓、願耶和華在爾我間、及爾我後裔中、至於永世、大衛遂起而往、約拿單入於邑、
21.1大衛至挪伯、見祭司亞希米勒、亞希米勒戰慄迎之、曰、爾奚獨至、無人與偕、
21.2大衛曰、王以事委我、且曰所遣所命者、勿令人知、我約僕從、俟於某處、
21.3今爾手中何所有、請以五餅給我、或予所有他物、
21.4祭司曰、我手中無常餅、聖餅則有之、惟僕從不近婦女、乃可給焉、
21.5大衛曰、迄今三日、未近婦女、我儕啟行、雖為常事、然僕從之器乃潔、況今日乎、
21.6祭司遂以聖餅給之、蓋除陳設餅外、罔有他餅、此餅徹於耶和華前時、即以新餅陳之、
21.7是日掃羅之僕留於耶和華前、乃以東人多益、掃羅之牧長也、
21.8大衛謂亞希米勒曰、王事孔亟、我未攜刃與械、爾有劍戟乎、
21.9祭司曰、昔爾在以拉谷、殺非利士人歌利亞、其劍在此、裹之以布、置聖衣後、其外無他、爾欲取之可也、大衛曰、無似此者、請以給我、·
21.10大衛因畏掃羅、是日遁至迦特王亞吉、
21.11亞吉臣僕謂王曰、此非彼國之王大衛乎、昔眾舞蹈唱和曰、掃羅殺其千千、大衛殺其萬萬、非指此人乎、
21.12大衛以此言藏於心、甚懼迦特王亞吉、
21.13乃於眾前變其舉動、佯狂、妄塗於門、流涎於鬚、
21.14亞吉謂其臣僕曰、爾觀此人、乃顛狂者、何為攜之詣我、
21.15我豈乏狂者、而攜至我所、顛狂於我前、夫夫也、豈可入我室乎、
22.1大衛去彼、遁於亞杜蘭穴、其兄弟及父全家聞之、咸來相就、
22.2凡困迫者、逋負者、不得志者、咸集歸之、約四百人、大衛為其長、·
22.3大衛去彼、往摩押之米斯巴、謂摩押王曰、請容我父母出、與爾偕居、俟我知上帝為我何為、
22.4遂導父母詣摩押王、大衛處寨時、其父母與摩押王同居、
22.5先知迦得謂大衛曰、毋居於寨、宜往猶大地、遂去彼、入哈列林、
22.6大衛與從者為人所見、掃羅聞之、是時掃羅在基比亞崇邱、坐於垂絲柳下、手執其戟、僕從環侍、
22.7掃羅謂之曰、便雅憫人、爾其聽之、耶西之子、豈以田畝葡萄園賜爾、立為千夫長、百夫長、
22.8使爾同謀攻我、我子與耶西子結盟、無人以告、罔為我憂、我子激我臣僕、伏以害我、有如今日、亦無人以告、
22.9時、以東人多益立於臣僕中、對曰、我睹耶西子至挪伯、見亞希突子亞希米勒、
22.10亞希米勒為之諮諏耶和華、且給以食、以非利士人歌利亞之劍予之、
22.11王遂遣人召祭司亞希突子亞希米勒、與其父家、在挪伯為祭司者、咸至王所、
22.12掃羅曰、亞希突子宜聽我言、曰、我主、我在此、
22.13掃羅曰、爾與耶西之子、同謀攻我、給之以餅、予之以劍、為之諮諏上帝、致彼伏以害我、有如今日、何也、
22.14亞希米勒對曰、大衛乃王之婿、進為謀臣、尊於王室、諸臣僕中、忠孰如之、
22.15我為之諮諏上帝、豈自今日始耶、決不為此、王勿罪僕、與我父家、此事鉅細、僕俱不知、
22.16王曰、亞希米勒、爾與爾父全家必死、
22.17王謂左右侍衛曰、往殺耶和華之祭司、因彼助大衛、知其遁逃、而不以告、惟王臣僕不欲伸手、擊耶和華之祭司、
22.18王謂多益曰、爾往擊之、以東人多益遂擊祭司、當日殺衣枲聖衣者、八十五人、
22.19祭司之邑挪伯、男女、童稚、乳子、牛羊及驢、皆刃擊之、
22.20亞希突孫、亞希米勒子亞比亞他得免、逃往大衛、
22.21以掃羅殺耶和華祭司之事告之、
22.22大衛曰、當日以東人多益在彼、我知其必告掃羅、爾父全家死亡、我使之也、
22.23與我偕居、勿懼、索我命者、即索爾命、偕我則得保全、
23.1或告大衛曰、非利士人攻基伊拉、劫其禾場、
23.2大衛諮諏耶和華曰、我往擊非利士人可否、耶和華曰、其往擊之、以援基伊拉、
23.3大衛之從者曰、今在猶大尚懼、況往基伊拉、攻非利士之軍旅乎、
23.4大衛復諮諏耶和華、耶和華曰、起往基伊拉、我將以非利士人付於爾手、
23.5大衛及從者往基伊拉、與非利士人戰、大行殺戮、虜其牲畜、而救基伊拉居民、·
23.6初、亞希米勒子亞比亞他逃至基伊拉、見大衛時、手攜聖衣、
23.7或以大衛至基伊拉告掃羅、掃羅曰、上帝付之於我手矣、蓋入有門有楗之邑、受困於其中也、
23.8掃羅乃招民眾出戰、欲下基伊拉、圍困大衛、及其從者、
23.9大衛知掃羅蓄謀害己、遂謂祭司亞比亞他曰、攜聖衣至、
23.10大衛禱曰、以色列之上帝耶和華歟、爾僕確聞掃羅欲至基伊拉、以我之故、翦滅斯邑、
23.11基伊拉人付我於其手乎、掃羅果來、如僕所聞乎、以色列之上帝耶和華歟、請告爾僕、耶和華曰、掃羅將至矣、
23.12大衛曰、基伊拉人以我及從者、付於掃羅手乎、耶和華曰、彼必付焉、
23.13大衛與其從者、約六百人、遂去基伊拉、擇地而往、或告掃羅曰、大衛脫離基伊拉、掃羅遂止不出、·
23.14大衛居曠野之山寨、恆在西弗野之山地、掃羅索之無虛日、惟上帝不付於其手、
23.15大衛知掃羅已出、而索其命、時、大衛在西弗野之林中、
23.16掃羅子約拿單入林、見大衛、使賴上帝以為固、
23.17謂之曰、毋懼、我父掃羅之手、必不獲爾、爾將為以色列王、我居其次、是我父掃羅所知也、
23.18二人乃於耶和華前立約、大衛居林、約拿單歸其家、
23.19西弗人上基比亞、見掃羅曰、大衛匿於我所、處於林中之寨、在曠野南之哈基拉山、
23.20王歟、隨意往彼、付之於王手、乃我之責也、
23.21掃羅曰、爾既恤我、願耶和華錫嘏於爾、
23.22人言大衛甚狡、請爾旋歸、復察其實、觀其匿於何方、為誰所見、
23.23察其所匿諸處、既得其實、則返以告、我偕爾往、若在斯土、我必於猶大億兆中、索之務獲、
23.24西弗人遂起、先掃羅而返、時、大衛與從者、在瑪雲曠野南之亞拉巴、
23.25掃羅率從者往索之、或告大衛、大衛遂下至磐石、居瑪雲野、掃羅聞之、追於其野、
23.26掃羅行於山左、大衛與從者行於山右、大衛畏掃羅、急欲逃避、因掃羅與從者圍大衛及其從者、欲執之、
23.27有使者至、謂掃羅曰、非利士人犯境、其速返、
23.28掃羅乃舍大衛、轉攻非利士人、故名其處曰西拉哈瑪希羅結、
23.29大衛去彼、居隱基底山寨、
24.1掃羅追非利士人而歸、或告曰、大衛在隱基底野、
24.2掃羅簡以色列眾三千人、往索大衛及其從者、於野羊磐石、
24.3至途間之羊牢、有穴在焉、掃羅入而遺矢、時、大衛與從者居穴深處、
24.4從者曰、昔耶和華謂爾曰、我將以敵付於爾手、任意待之、今日是矣、大衛遂起、竊斷掃羅衣裾、
24.5既而中心自責、
24.6謂從者曰、我主乃耶和華之受膏者、願耶和華禁我舉手攻之、以其為耶和華所膏也、
24.7大衛言此、阻其從者、不許起攻掃羅、掃羅出穴而去、
24.8後大衛亦起出穴、呼掃羅曰、我主、我王、掃羅回顧、大衛伏地而拜、
24.9謂掃羅曰、有言大衛欲加害於爾、曷聽之哉、
24.10今在穴中、耶和華付爾於我手、爾所目擊、或勸我殺爾、惟我惜爾、自謂不可舉手害我主、緣為耶和華所膏也、
24.11我父乎、請觀爾裾在於我手、我既斷之、而不殺爾、可知我手無惡無過、爾雖獵取我命、而我未嘗獲罪於爾、
24.12願耶和華在爾我間判斷、為我伸冤、惟我手不加諸爾、
24.13古諺有云、惡自惡人出、惟我手不加諸爾、
24.14以色列王出、所蹤跡者誰、所追襲者誰、乃死犬躍蚤耳、
24.15願耶和華在爾我間審鞫之、判斷之、鑒察之、為我伸冤、援我於爾手、
24.16大衛言畢、掃羅曰、我子大衛、此爾聲乎、遂大聲而哭、
24.17謂大衛曰、爾待我以善、我待爾以惡、爾較義於我、
24.18今爾顯明以善待我、蓋耶和華付我於爾手、爾不殺我、
24.19人遇敵、豈任其安然去耶、願耶和華因爾今日所行於我、而報以善、
24.20我知爾必為王、以色列國堅定於爾手、
24.21今當指耶和華而誓、不絕我嗣、不滅我名於我父家、
24.22大衛與掃羅誓、掃羅遂歸、大衛及其從者往於寨、
25.1撒母耳沒、以色列眾咸集、為之哀悼、在拉瑪葬於其第、大衛啟行、至巴蘭野、·
25.2有居瑪雲者、業在迦密、甚富、有綿羊三千、山羊一千、適在迦密剪羊毛、
25.3其人屬迦勒族、名拿八、剛愎凶惡、妻名亞比該、聰慧豔麗、
25.4大衛在野、聞拿八剪羊毛、
25.5遣少者十人、謂之曰、爾上迦密、往見拿八、託我名問其安、
25.6曰、願爾畢生綏安、願爾舉家綏安、願爾凡所有者皆安、
25.7我聞有人為爾剪羊毛、昔爾牧者偕我、我未辱之、在迦密時、終無所失、
25.8問爾少者、彼必告爾、我於佳日而至、故願少者得沾爾恩、隨爾手中所有、以賜爾僕、及爾子大衛、
25.9大衛之少者至、依此言託大衛名告拿八、不贅一詞、
25.10拿八曰、大衛為誰、耶西之子為誰、邇時僕逃其主者甚眾、
25.11豈可以我餅水、及為剪羊毛者所宰之肉、給於不知奚自之人乎、
25.12少者旋歸、以斯言告大衛、
25.13大衛謂從者曰、各佩劍、遂佩之、大衛亦佩劍、從大衛而上者、約四百人、留守什物者二百人、·
25.14有少者一人、告拿八妻亞比該曰、大衛自野遣使、問我主安、主反詈之、
25.15彼待我甚厚、我在野間與之往來、終不見辱、亦無所失、
25.16我牧羊時、彼與我偕、晝夜為我垣墉、
25.17今當自籌、如何以行、蓋禍必及我主、與其全家、彼乃庸人、不可與言、
25.18亞比該急取餅二百、酒二囊、已烹之羊五、烘穀五細亞、葡萄乾一百穗、無花果餅二百、俱負於驢、
25.19謂其少者曰、爾先往、我後至、惟不告其夫拿八、
25.20乘驢下山之坳、大衛率眾而來、與之相遇、
25.21大衛曾曰、昔我在野、守此鄙夫所有、毫無遺失、實為徒勞、蓋彼以惡報善、
25.22凡屬彼者、我若留其一男、至於明晨、則願上帝罰大衛之敵維倍、·
25.23亞比該見大衛、急下驢、伏地而拜、
25.24跪其足下曰、我主歟、願咎歸於我、容婢進言、請垂聽焉、
25.25求我主勿以庸人拿八為意、其人與名相符、其名拿八、其人愚妄也、我主所遣之少者、婢不及見、
25.26我主歟、耶和華既禁爾流人之血、阻爾親手復仇、我指維生之耶和華、與爾生命以誓、願爾敵及謀害爾者、俱如拿八、
25.27婢所攜之禮物、奉於我主、請以給相從之少者、
25.28求赦婢過、我主為耶和華戰、耶和華必鞏固我主之家、我主終身無疵可求、
25.29人雖起而追爾、以索爾命、然我主之命、乃封於生命包中、與爾上帝耶和華偕、若夫敵之生命、耶和華則必棄擲之、如以繩發石焉、
25.30迨耶和華踐其前言、施諸善於我主、立為以色列君、
25.31我主不以今日流無辜之血、為己復仇、懷憂抱憾、耶和華厚待我主時、垂念爾婢、
25.32大衛曰、以色列之上帝耶和華、今日遣爾迎我、當頌美之、
25.33爾今阻我流人之血、親手復仇、爾智可稱、爾躬可讚、
25.34以色列之上帝、維生之耶和華、阻我加害於爾、我指之而誓、如爾不速來迎、凡屬拿八者、至於明晨、不遺一男、
25.35大衛受其物、曰、爾安然以歸、我聽爾言、徇爾情、
25.36亞比該返至拿八、見其家中設宴、可擬王筵、拿八中心歡樂、醉甚、事無巨細、亞比該俱不以告、以待明晨、
25.37詰朝、拿八宿酲已解、其妻告以此事、拿八心神喪失、塊然如石、
25.38越十日、耶和華擊之、遂死、
25.39大衛聞拿八死、則曰、我見辱於拿八、耶和華伸我之冤、又禁厥僕行惡、以拿八之惡歸於其首、當頌美之、大衛遣人語亞比該、欲娶為室、
25.40大衛之僕至迦密、見亞比該曰、大衛遣我至此、欲娶爾為室、
25.41亞比該遂起、俯伏於地、曰、爾婢為役、以濯我主眾僕之足、
25.42急起乘驢、五女相從、隨大衛之使而往、為大衛妻、
25.43大衛先娶耶斯列人亞希暖、二人俱為其妻、
25.44掃羅之女米甲、曾為大衛之妻、掃羅使之改適迦琳人拉億子帕提、
26.1西弗人至基比亞、見掃羅曰、大衛匿於曠野前之哈基拉山、
26.2掃羅起、率其所簡以色列眾三千人、下至西弗野、以索大衛、
26.3在曠野前之哈基拉山、建營途側、大衛居野、聞掃羅追之、
26.4乃遣偵者、察知掃羅果至、
26.5遂起、至掃羅建營之所、觀掃羅及其軍長尼珥子押尼珥所臥之處、掃羅臥於車營、民眾列營四周、
26.6大衛謂赫人亞希米勒、及洗魯雅子約押弟亞比篩曰、誰願偕我、至掃羅營、亞比篩曰、我願偕往、
26.7大衛與亞比篩夜至民所、見掃羅寢於車營、首旁有戟、插於地、押尼珥與民、四周而臥、
26.8亞比篩謂大衛曰、今日上帝以敵付於爾手、許我以戟擊之、釘之於地、一擊而已、毋庸再擊、
26.9大衛曰、毋加殺害、耶和華之受膏者、誰舉手攻之、而無罪乎、
26.10又曰、我指維生之耶和華而誓、耶和華必擊之、或使及期而死、或使臨陳而亡、
26.11耶和華之受膏者、願耶和華禁我舉手攻之、爾第取其首旁之戟、及其水瓶而去、
26.12於是大衛取戟及水瓶、二人即去、眾皆不見、不知不寤、以耶和華使其沉睡也、
26.13大衛越至相對之所、遙立山巔、其間有隙甚巨、
26.14呼民及尼珥子押尼珥曰、押尼珥歟、爾不答乎、押尼珥曰、爾為誰、乃呼王乎、
26.15大衛曰、爾非豪傑乎、以色列中誰可擬爾、有人入營、欲殺王、爾之主、曷不護衛之、
26.16爾所為者非善、我指維生之耶和華而誓、爾曹不衛爾主、耶和華之受膏者、宜死、試觀王戟、暨首旁之水瓶安在、
26.17掃羅識大衛聲、遂曰、我子大衛、此爾聲乎、大衛曰、王歟、我主、是我聲也、
26.18又曰、我主追僕、曷故、我何所為、我手中有何惡、
26.19我主我王、請聽僕言、如耶和華激爾攻我、願其歆享祭物、若由人意、願耶和華詛之、蓋今逐我、不容附於耶和華之業、命我往事他神、
26.20以色列王之出、乃索躍蚤、如人獵鶉於山、今願勿使我血、流於遠耶和華之地、
26.21掃羅曰、我有罪矣、我子大衛可歸、今日爾以我命為寶、我亦不復害爾、我為人愚昧、謬妄之甚、
26.22大衛曰、王戟在此、命一少者來取可也、
26.23耶和華必依人公義誠實而報之、蓋今日耶和華付爾於我手、而我不願舉手攻其受膏者、
26.24我今日以爾命為重、願耶和華亦以我命為重、且援我於諸難、
26.25掃羅曰、我子大衛、願爾得福、爾將大有作為、而獲勝焉、大衛遂行、掃羅亦歸、
27.1大衛意謂、必有一日、我亡於掃羅手、不如遁入非利士地、掃羅則絕其望、不復索我於以色列境、我乃脫於其手、
27.2遂起、與從者六百人、往投迦特王瑪俄子亞吉、
27.3大衛與其二妻、耶斯列女亞希暖、及曾適拿八、迦密女亞比該、同僕從並眷聚、咸偕亞吉居於迦特、
27.4或以大衛逃於迦特告掃羅、掃羅不復索焉、·
27.5大衛謂亞吉曰、如沾爾恩、請以郊外之邑、賜我居處、何必偕王居京都乎、
27.6亞吉賜以洗革拉、故洗革拉屬猶大王、迄於今日、·
27.7大衛居非利士地、計一年有四月、
27.8大衛與其從者、往侵基述人、基色人、亞瑪力人、此族素居斯土、自書珥至埃及、
27.9大衛擊之、無論男女、不存其生、取牛羊驢駝及衣服、歸見亞吉、
27.10亞吉曰、今日所侵何地、曰、猶大南境、耶拉篾南境、基尼南境、
27.11大衛不生存男女、攜至迦特、蓋曰、恐其以我事告人云、大衛所為如此、彼居非利士地、所為常若是、
27.12亞吉信大衛、曰、彼使其民以色列深恨之、必永為我僕、
28.1維時、非利士人集其軍旅、欲與以色列戰、亞吉謂大衛曰、爾知爾與從者、必在軍中、偕我而出、
28.2大衛曰、僕之所為、爾必知之、亞吉曰、如是、我立爾為侍衛、恆保我首、·
28.3撒母耳既沒、以色列眾為之哀悼、葬於故邑拉瑪、掃羅曾於國中、逐憑鬼者及巫覡、
28.4非利士人咸集、往書念建營、掃羅集以色列眾、建營於基利波、
28.5掃羅見非利士之軍旅、則懼、中心戰慄、
28.6詢於耶和華、耶和華不以夢與烏陵先知答之、
28.7掃羅謂其僕曰、為我尋一女巫、我將就而問焉、僕曰、在隱多珥有女巫、
28.8掃羅改裝易服而往、二人偕之、夜至婦所、曰、請爾憑神、為我卜筮、我所稱其名者、可招之上、
28.9婦曰、掃羅絕憑鬼者及巫覡於國中、彼之所為、爾所知也、何設機檻、以害我命、致我於死乎、
28.10掃羅指耶和華而誓曰、我指維生之耶和華而誓、爾不因此受刑、
28.11婦曰、為爾招誰上乎、曰、招撒母耳、
28.12婦見撒母耳、則大聲而呼、謂掃羅曰、何欺我耶、爾乃掃羅、
28.13王曰、勿畏、爾所見者何、婦曰、我見有神由地而出、
28.14曰、其狀若何、曰、有一老者、身衣禮服、掃羅知為撒母耳、則伏地而拜、
28.15撒母耳謂掃羅曰、爾何擾我、使我上耶、掃羅曰、我甚窘急、非利士人將與我戰、上帝離我、不以先知與夢答我、故招爾至、示我以所當行、
28.16撒母耳曰、耶和華既已離爾、為爾之敵、曷問我哉、
28.17昔耶和華藉我所言、今行於爾、奪國於爾手、以畀爾鄰大衛、
28.18爾不聽耶和華命、成其烈怒於亞瑪力、故今日耶和華以此加諸爾、
28.19且將爾與以色列人、付於非利士人手、明日爾及爾子、必與我偕、以色列軍旅、亦付於非利士人手、
28.20掃羅聞撒母耳言、懼甚、身仆於地、因其永朝永夕、飲食俱廢、遂致無力、
28.21婦近掃羅、見其憂甚、謂之曰、婢聽王言、冒死不顧、遵諭而行、
28.22請納婢言、容以片餅陳於爾前、食之、則可得力、以便遄征、
28.23掃羅辭曰、我不食、僕與婦強之、乃允、起於地、坐於床、
28.24婦家有肥犢、遂速宰之、取麵摶之、炊無酵餅、
28.25進於掃羅及其僕前、俱食之、是夜起而往、
29.1非利士人集其軍旅於亞弗、以色列人建營於耶斯列泉旁、
29.2非利士牧伯率軍、或百或千、向前而進、大衛與其從者偕亞吉、隨諸其後、
29.3非利士牧伯曰、此希伯來人何為、亞吉曰、此非以色列王掃羅臣僕大衛乎、彼與我偕、有日有年、自投誠至今、未見其有過、
29.4牧伯怒亞吉曰、可使此人返爾所置之地、毋令偕我出戰、恐戰陳之間、反為我敵、彼欲與其主和、何所需耶、非以我眾之首級乎、
29.5昔有人舞蹈唱和曰、掃羅殺其千千、大衛殺其萬萬、非此大衛乎、
29.6亞吉召大衛曰、我指維生之耶和華而誓、爾乃端正、偕我出入軍中、我視為善、自爾來歸、未嘗見爾有惡、惟牧伯不愛爾、
29.7今當安然以歸、勿使牧伯不悅、
29.8大衛曰、我何所為、自我從爾、至於今日、爾視爾僕有何事故、不容往攻我主我王之敵、
29.9亞吉曰、爾在我前為善、如上帝之使然、此我所知、但牧伯謂爾不可偕我往戰、
29.10爾及爾主之僕、明晨夙興、及旦而去、
29.11翌日、大衛與從者夙興、歸非利士地、非利士人遂往耶斯列、
30.1越至三日、大衛與從者至洗革拉、亞瑪力人已侵南土、及洗革拉、且擊洗革拉而燬之、
30.2其中婦女、無少長、悉虜之、不殺一人、俱攜之去、
30.3大衛與從者至、見邑已燬、妻孥被虜、
30.4遂皆大聲而哭、至於力盡乃已、
30.5大衛二妻、耶斯列女亞希暖、及曾適迦密人拿八之亞比該、亦被虜、
30.6民為子女、衷懷苦惱、相語以石擊大衛、大衛窘甚、然恃其上帝耶和華、而強厥志、·
30.7大衛謂祭司亞希米勒子亞比亞他曰、請攜聖衣至、亞比亞他遂攜之至、
30.8大衛詢於耶和華曰、若追其軍、可及之乎、曰、追之必及、而反所有、
30.9大衛與從者六百人、往至比梭溪、
30.10有二百人憊甚、不能渡、故留於彼、惟大衛與四百人往追、
30.11在田遇一埃及人、攜至大衛、給之以餅、飲之以水、
30.12又給以無花果餅一角、葡萄乾二穗、食之、精神乃復、蓋彼歷三晝夜、未嘗飲食、
30.13大衛曰、汝屬何人、奚自而來、曰、我乃埃及少者、為亞瑪力人僕、三日前遘疾、見棄於主、
30.14我軍曾侵基利提南方、與猶大境、攻迦勒之南、且燬洗革拉、
30.15大衛曰、願導我至其軍乎、曰、爾指上帝以誓、必不殺我、不付我於主手、我則導爾至其軍、
30.16既至、見亞瑪力人遍布於地、飲食舞蹈、因在非利士地、及猶大境、攘奪貨財甚多故也、
30.17大衛擊之、自黎明至次日之夕、除四百少者乘駝而遁外、無一得免者、
30.18大衛盡返亞瑪力人所掠之物、拯其二妻、
30.19無論少長子女、及所掠之物、大衛悉返之、未失其一、
30.20且奪敵之牛羊、驅於其前、曰、此大衛所獲也、
30.21大衛至二百人所、昔彼困憊、不能相從、留於比梭溪、今出迎大衛、與其從者、大衛前問其安、
30.22大衛從者中、有惡人匪徒曰、彼不偕我往、所獲之物勿與、第其妻孥、可攜而去、
30.23大衛曰、兄弟乎、耶和華既輔翼我、以敵軍付於我手、其所賜之物、勿若是以行、
30.24所言之事、誰欲從之、臨陳與守物者、所得維均、
30.25是日大衛定此為以色列之典章律例、至於今日、·
30.26大衛至洗革拉、由所獲之物中、取而饋其友朋猶大長老、曰、自耶和華敵所獲之物、奉爾為禮、
30.27在伯特利、南土拉末、雅提珥、
30.28亞羅珥、息末、以實提莫、
30.29拉哈勒、耶拉篾諸邑、基尼諸邑、
30.30何珥瑪、歌拉珊、亞撻、
30.31希伯崙、及大衛與從者素所往來之地、俱有饋焉、
31.1非利士人與以色列人戰、以色列人遁、在基利波山、見殺而仆、
31.2非利士人急追掃羅及其子、殺其三子、約拿單、亞比拿達、麥基舒亞、
31.3掃羅被攻、戰勢劇烈、射者追及之、窘急特甚、
31.4謂執兵者曰、爾其拔劍刺我、免未受割者至、刺而侮我、執兵者懼甚、不敢奉命、掃羅遂伏劍而死、
31.5執兵者見掃羅死、亦伏劍偕死、
31.6是日掃羅與其三子、及執兵者、暨其僕從俱亡、
31.7居山谷相對之所、與約但河東之以色列人、見以色列人遁、掃羅及子皆死、遂棄邑而逃、非利士人至而居之、·
31.8翌日、非利士人來剝尸、見掃羅及三子、仆於基利波山、
31.9乃斬掃羅首、剝其鎧甲、遣使至非利士四境、傳於偶像之廟、以及民間、
31.10置其鎧甲於亞斯他錄廟、釘其尸於伯珊城垣、
31.11基列雅比居民、聞非利士人待掃羅之事、
31.12壯士咸起、竟夕而行、自伯珊城垣、取掃羅及其子之尸、攜至雅比焚之、
31.13取其骸骨、葬於雅比垂絲柳下、禁食七日、
