1.1大利烏二年八月、耶和華諭易多孫、比利家子、先知撒迦利亞曰、
1.2昔耶和華甚不悅爾列祖、
1.3故當告民曰、萬軍之耶和華云、爾其返於我、我則返於爾、萬軍之耶和華言之矣、
1.4毋效爾列祖、古先知呼之曰、萬軍之耶和華云、轉離爾之惡途惡行、惟彼不聽、不從我言、耶和華言之矣、
1.5爾列祖安在乎、眾先知永存乎、
1.6惟我所命我僕諸先知之言詞典章、豈非及於爾列祖乎、彼則悛改曰、萬軍之耶和華欲依我所行所為、而施行於我、已若是待我矣、·
1.7大利烏二年十一月、即細罷特月二十四日、耶和華諭易多孫、比利家子、先知撒迦利亞、
1.8彼則曰、我於夜間、見有乘赤馬者、立於谷中岡拈樹間、其後有赤紅白色之馬、
1.9我曰、我主、此維何、與我言之使謂我曰、我將以之示爾、
1.10立於岡拈樹間者曰、此乃耶和華所遣、遍遊大地者也、
1.11彼眾遂覆立於岡拈樹間之耶和華使者曰、我儕已遍遊大地、見全地安居靜謐、
1.12耶和華之使者曰、萬軍之耶和華歟、爾怒耶路撒冷、及猶大諸邑、既歷七十年、不加矜憫、將至幾時乎、
1.13耶和華以善言慰語、答與我言之使、
1.14與我言之使謂我曰、爾其呼云、萬軍之耶和華曰、我為耶路撒冷與錫安、熱中特甚、
1.15我深不悅安逸之列邦、蓋我微怒斯民、彼則加以苦難、
1.16故耶和華云、我以矜憫而返耶路撒冷、我室必建其中、引繩於耶路撒冷、萬軍之耶和華言之矣、
1.17當又呼曰、萬軍之耶和華云、我之諸邑、將豐阜而盈溢、耶和華必慰藉錫安邑、遴選耶路撒冷焉、·
1.18我舉目而觀、見有四角、
1.19遂謂與我言之使曰、此維何、曰、乃散猶大以色列耶路撒冷之角也、
1.20耶和華以工匠四人示我、
1.21我曰、其來何為、曰、此角驅散猶大、以致無人昂首、斯人之來、使之恐怖、且擲列邦之角、即高舉以攻猶大、而散之者也、
2.1我復舉目而觀、見一人手執準繩、
2.2我曰、爾將何之、曰、往度耶路撒冷、而視其長廣、
2.3與我言之使乃往、他使出迓之、
2.4謂之曰、爾其疾趨、語此少者曰、耶路撒冷將有居民、因人畜繁多、如無垣之村、
2.5耶和華曰、我必為其四周之火垣、且為其中之榮、
2.6耶和華曰、咨、我曾散爾於天之四風、爾其自北而遁、耶和華言之矣、
2.7咨、與巴比倫女偕居之錫安歟、爾其逃避、
2.8萬軍之耶和華有言、為彰其榮、遣我至虜爾之邦、犯爾者、即犯其眸子也、
2.9我將向之搖手、彼必為其廝役所虜、爾則知萬軍之耶和華遣我矣、
2.10耶和華曰、錫安女歟、爾其謳歌欣喜、我將蒞臨、居於爾中、
2.11是日必有多國歸附耶和華、為我之民、我必居於爾中、如是、爾則知萬軍之耶和華遣我就爾、
2.12耶和華將取猶大、為其業於聖地、復簡耶路撒冷、
2.13凡有血氣者、宜靜默於耶和華前、蓋彼興起、而出其聖所矣、
3.1彼又示我、見大祭司約書亞立於耶和華使者前、撒但立於其右為之敵、
3.2耶和華謂撒但曰、撒但歟、耶和華斥責爾、簡耶路撒冷之耶和華斥責爾、此非拔於火中之燼乎、
3.3約書亞衣不潔之服、立於使者前、
3.4使者謂立於其前者曰、去其不潔之服、復謂約書亞曰、我去爾之罪愆、衣爾以美服、
3.5我曰、當以潔冠加於其首、遂以潔冠冠之、以衣衣之、耶和華之使者立於側、
3.6耶和華之使者戒約書亞曰、
3.7萬軍之耶和華云、如爾行我途、遵我命、則必理我室、守我院、我且使爾行於侍者之間、
3.8大祭司約書亞歟、爾與坐於爾前之儔侶、皆為預兆之人、咸宜聽之、我將使我僕名萌蘗者出、
3.9萬軍之耶和華曰、我置於約書亞前之石、一石有七目、我必雕刻之、斯土之罪、一日之間、我將除之、
3.10萬軍之耶和華曰、是日爾曹相邀鄰里、至葡萄樹、及無花果樹下、
4.1與我言之使、復來醒我、若寢者為人所醒、
4.2謂我曰、爾所見維何、我曰、見一燈臺、純金所製、其上有盂、亦有七燈、各有七管、
4.3旁有橄欖樹二、一在盂右、一在盂左、
4.4我謂與我言之使曰、我主、此維何、
4.5與我言之使曰、爾不知此乎、曰、我主、我不知也、
4.6彼曰、此乃耶和華諭所羅巴伯之言曰、非以權勢、非以能力、乃藉我神、萬軍之耶和華言之矣、
4.7大山歟、爾為何、於所羅巴伯前、將成平壤、彼必出頂石而置之、有聲呼曰、恩寵、恩寵歸之、
4.8耶和華復諭我曰、
4.9所羅巴伯之手、既奠此室之基、其手亦必竣厥工、如是、爾則知萬軍之耶和華遣我就爾、
4.10誰藐視其日、以為細故乎、耶和華之七目、遍察全地、必喜見所羅巴伯手執準繩也、
4.11我謂之曰、燈臺左右、二橄欖樹、何耶、
4.12復曰、橄欖二枝、附於流金油之二金嘴、何耶、
4.13彼曰、爾不知此乎、曰、我主、我不知也、
4.14曰、此乃二油人、侍於全地之主側也、
5.1我復舉目、見一飛卷、
5.2彼謂我曰、爾所見維何、我曰、見一飛卷、長二十肘、廣十肘、
5.3彼曰、此乃咒詛、遍行斯土、凡盜竊者、必按卷此面之文而見絕、凡妄誓者、必按卷彼面之文而見絕、
5.4萬軍之耶和華曰、我出此卷、使入盜賊之室、與指我名而妄誓者之室、恆處其中、而毀滅之、爰及木石、·
5.5與我言之使出而謂我曰、爾其舉目、見所出者維何、
5.6我曰、此維何、曰、所出者伊法也、又曰、是乃惡人在斯土之狀也、
5.7我則見一鉛片被舉、其式維圓、伊法中有婦坐焉、
5.8彼曰、此乃邪惡、遂投婦於伊法中、置鉛片於其口、
5.9我復舉目、見二婦出、有翼若鸛、振翮有風、舉伊法懸於天地之間、
5.10我謂與我言之使曰、彼攜伊法何適、
5.11曰、適示拿地、為婦建室、既備、則置之於其所、
6.1我復舉目、見有四車、出自二山之間、其山乃銅山也、
6.2一駕赤馬、二駕玄馬、
6.3三駕白馬、四駕斑駁之健馬、
6.4我謂與我言之使曰、我主、此維何、
6.5使者曰、此乃天之四風、侍於全地之主前、奉遣而出、
6.6駕玄馬者往北方、白馬從其後、斑駁之馬往南方、
6.7健馬出、欲遍行於地、使者曰、往哉、遍行於地、遂遍行於地焉、
6.8使者呼而謂我曰、往北方者、已安我心於北方矣、·
6.9耶和華諭我曰、
6.10俘囚之中、來自巴比倫之黑玳、多比雅、耶大雅、詣西番雅子約西亞之室、是日爾往見之、
6.11取其金銀、以之製冕、加於約撒答子大祭司約書亞之首、
6.12謂之曰、萬軍之耶和華云、有名萌蘗者、必由其地挺生、將建耶和華之殿、
6.13彼建耶和華之殿、亦必得其尊榮、居其位而主治、在其位為祭司、使此二者之間、著和平之謀議、
6.14此冕歸於希連、多比雅、與耶大雅、以誌西番雅子之惠、置於耶和華殿、
6.15遠人將至、建耶和華之殿、如是、爾則知萬軍之耶和華遣我就爾、爾若勤遵爾上帝耶和華之命、則此事必成焉、
7.1大利烏王四年九月、即基斯流月四日、耶和華有言諭於撒迦利亞、
7.2時、伯特利人遣沙利色、利堅米勒、偕其從者、求恩於耶和華、
7.3謂萬軍之耶和華室中之祭司、與先知曰、我於五月間、仍當哭泣齋戒、循我歷年所行乎、
7.4萬軍之耶和華諭我曰、
7.5其告斯土之民、及諸祭司曰、爾於五月七月、禁食哭泣、歷七十年、豈為我禁食乎、
7.6爾式飲式食、豈非為己而食、為己而飲乎、
7.7耶和華藉古先知所宣之言、爾不宜聽之乎、其時耶路撒冷及四周之邑、有居民、且興盛、南土平原、亦有居民焉、·
7.8耶和華諭撒迦利亞曰、
7.9萬軍之耶和華云、當以公正行鞫、以仁慈矜憫相待、
7.10勿虐遇孤寡、賓旅貧乏、勿中心謀惡、以害昆弟、
7.11惟彼不從、而轉其肩、塞耳不聽、
7.12鐵石其心、不聽法律、與萬軍之耶和華以其神藉古先知所傳之言、緣此、萬軍之耶和華大發其怒、
7.13萬軍之耶和華曰、我呼之、而彼不聽、彼呼我、我亦不聽、
7.14我將以旋風、散之於素所不識之邦、厥後其地成為荒蕪、無人來往、致可悅之地荒寂焉、
8.1萬軍之耶和華諭曰、
8.2萬軍之耶和華云、我為錫安熱中特甚、為之憤嫉、
8.3耶和華云、我返於錫安、將居耶路撒冷中、耶路撒冷將稱為真誠之邑、萬軍耶和華之山、將稱為聖山、
8.4萬軍之耶和華云、將有老夫老婦、坐於耶路撒冷之衢、各因壽高、手扶厥杖、
8.5邑中街衢、滿有童男幼女、戲玩其間、
8.6萬軍之耶和華云、是日也、遺民若視為奇異、我亦視為奇異乎、萬軍之耶和華言之矣、
8.7萬軍之耶和華云、我將自東自西、拯救我民、
8.8導之而至、使居耶路撒冷中、彼為我民、我以誠以義、為其上帝、
8.9萬軍之耶和華云、建耶和華殿、立基之時、先知在焉、爾曹是日聞其口出之言、其強乃手、
8.10是日之前、人不得值、畜不得值、人之出入、緣敵而不得安、我使其眾彼此相攻故也、
8.11萬軍之耶和華曰、今我待此遺民、不同曩昔、
8.12必穫平安之穡、葡萄結實、地出其產、天降其露、我必使斯遺民、得此諸物、
8.13猶大與以色列家歟、爾在列邦、為人咒詛、我將救爾、使爾為人祝嘏、勿懼、其強乃手、
8.14萬軍之耶和華云、爾列祖激我怒時、我擬降災、而不回意、
8.15今我亦擬施恩於耶路撒冷、與猶大家、爾其勿懼、
8.16爾所當行者、乃與鄰里言、各以誠實、在爾邑門、行公正和平之鞫、
8.17勿中心謀惡、以害鄰里、勿好偽誓、蓋此悉我所惡、耶和華言之矣、·
8.18萬軍之耶和華諭我曰、
8.19萬軍之耶和華云、四月五月、七月十月、禁食之期、在猶大家、將為喜樂歡忭之期、欣悅之節、爾宜誠實和平是好、
8.20萬軍之耶和華云、厥後必有諸民、及多邑之居民將至、
8.21此邑之民、詣彼邑曰、我儕速往、求耶和華之恩、尋萬軍之耶和華、我亦偕往、
8.22將有多民、強大之邦、往耶路撒冷、尋萬軍之耶和華、而乞其恩、
8.23萬軍之耶和華云、是日異言之列邦中、將有十人、執猶大一人之裾曰、我聞上帝偕爾、我欲與爾偕行、
9.1耶和華之警示、應於哈得拉地、歸於大馬色、及其鄰邑哈馬、萬人與以色列諸支派之目、皆仰望耶和華、
9.2亦歸於推羅西頓、以其大有智慧也、
9.3推羅為己建保障、積銀如塵土、積精金如衢泥、
9.4主必逐之、摧其權勢於海、邑為火焚、
9.5亞實基倫見之而恐懼、迦薩見之而痛苦、以革倫因絕望而蒙羞、迦薩王必淪喪、亞實基倫無人居處、
9.6外族將居於亞實突、我必絕非利士人之驕、
9.7除其口中之血、齒間可憎之物、彼將為我上帝之遺民、若猶大中之族長、以革倫若耶布斯人、
9.8我將建營以環我室、抵禦敵軍、絕其往來、使暴虐者不復經行斯境、蓋我目顧之、·
9.9錫安女歟、爾其大樂、耶路撒冷女歟、爾其歡呼、爾王臨爾、彼乃公義、且施拯救、溫柔而乘驢、即驢之駒、
9.10我必絕以法蓮之車、與耶路撒冷之馬、除爭戰之弓、彼將向列邦言和平、其權所及、自此海至彼海、自大河至地極、
9.11若爾、因爾盟約之血、我將釋爾俘囚、出於眢井、
9.12有望之俘囚歟、宜歸保障、我今宣告、必償爾維倍、
9.13我以猶大為已彎之弓、以以法蓮為在弦之矢、錫安歟、我將激爾子、以攻雅完之子、使爾若勇士之劍、
9.14耶和華將見於其上、發矢如閃電、主耶和華吹角、御南方之旋風而行、
9.15萬軍之耶和華將保衛之、俾吞滅其敵、踐其所發之石、將飲敵血而喧譟、有若飲酒、又若盈血之祭盂、沃血之壇角、
9.16是日也、彼之上帝耶和華必救其民、視若群羊、俾如冕旒之寶石、焯爍於其地、
9.17其福何其洪、其榮何其美、少男以佳穀而昌、少女因新酒而盛、
10.1春雨之時、當求雨於耶和華、耶和華發雷電、必降雨、賜人田間之蔬、
10.2家神言虛誕、卜筮見欺誑、妄宣偽夢、徒施慰藉、故民流離如羊、因無牧而困苦、
10.3我怒熾於牧者、必懲罰牡山羊、蓋萬軍之耶和華垂顧其群、即猶大家、必使若臨陳之駿馬、
10.4隅石、幕釘、戰弓、及諸主治者、將皆出於彼、
10.5彼若武士、當戰爭時、踐其敵於衢泥、其戰爭也、因耶和華偕之、凡乘馬者、無不惶愧、
10.6我將鞏固猶大室、拯救約瑟家、導之旋歸、加以矜憫、俾如未見棄者、蓋我為其上帝耶和華、必聽其祈、
10.7以法蓮將如武士、中心欣悅、有若飲酒、其子見之則喜、其心因耶和華而樂、
10.8我將號召而集之、我已贖之、彼將繁衍、如昔日然、
10.9我將播之於列邦、彼在遠方、必記憶我、偕其子女得生而還、
10.10我將引之出埃及、集之出亞述、導之入基列、及利巴嫩、其地不足以居之、
10.11我將經行苦海、衝擊海濤、尼羅之深處必涸、亞述之驕矜必降、埃及之權柄必亡、
10.12我將使之恃耶和華而堅強、奉其名而往來、耶和華言之矣、
11.1利巴嫩歟、其啟爾門、任火焚爾香柏、
11.2松木歟、爾其號咷、因香柏已傾、其佳者已毀矣、巴珊橡樹歟、爾其號咷、因叢林已仆矣、
11.3有牧人號咷之聲、因其榮華毀矣、有稚獅咆哮之聲、因約但之榮美摧矣、
11.4我上帝耶和華云、將宰之羊、爾其飼之、
11.5購者殺之、而自以為無辜、鬻者曰、耶和華宜頌美、因我富有矣、彼之牧者、亦不惜之、
11.6耶和華云、斯土居民、我不復惜之、必付於其鄰與王、彼將擊斯土、我不拯之於其手、
11.7我則飼此將宰之羊、其羊誠為困苦、遂取二杖、一曰榮美、一曰維繫、而飼斯羊、
11.8一月之間、我絕三牧、蓋我心厭彼、彼心憾我也、
11.9我則曰、必不飼爾、死者聽其死、亡者聽其亡、其餘任其相食、
11.10遂取我榮美之杖折之、以廢我與諸民所立之約、
11.11是日即廢之、困苦之羊聽從我者、咸知此為耶和華之言、
11.12我謂之曰、若視為善、其給我值、否則已矣、於是權銀三十、以為我值、
11.13耶和華謂我曰、以彼估我之嘉值、擲於陶人、我則取其銀三十、擲於陶人、在耶和華之室、
11.14其二維繫之杖、我亦折之、以絕猶大與以色列兄弟之誼、·
11.15耶和華謂我曰、復取愚牧之器、
11.16我將興一牧於斯土、彼不顧喪亡者、不尋離散者、不醫被傷者、不飼茁壯者、惟食肥者之肉、而斷其蹄、
11.17禍哉、棄其群羊之庸牧乎、刃必擊其臂、傷其右目、其臂枯槁、其右目昏瞶矣、
12.1耶和華論以色列之警示、·鋪張諸天、建立地基、創造人靈之耶和華曰、
12.2我將使耶路撒冷為四周諸民致眩之杯、耶路撒冷被圍時、猶大亦得其佑、
12.3是日我將使耶路撒冷為諸民之重石、凡負之者、必受重傷、天下列邦、將集而攻之、
12.4耶和華曰、是日我將使諸馬驚駭、乘者顛狂、惟猶大家、我必垂顧之、列邦諸馬、我使之矇瞽、
12.5猶大族長意謂、耶路撒冷居民、恃其上帝萬軍之耶和華、為我之力、
12.6是日我使猶大族長、若火盆之在柴薪、若火炬之在禾束、必左右焚燬四周之邦、耶路撒冷之民、仍居其所耶路撒冷、
12.7耶和華必先救猶大之幕、俾大衛家與耶路撒冷居民之榮、不得越於猶大、
12.8是日耶和華必扞衛耶路撒冷居民、其中懦弱者將如大衛、大衛家將如上帝、如耶和華之使、在於其前者、
12.9是日來攻耶路撒冷之列邦、我擬滅之、
12.10且必注恩賜、賦懇求之心於大衛家、及耶路撒冷居民、俾仰望我、即彼所刺者、為之哀哭、若喪獨子、為之慘怛、若喪長子、
12.11是日耶路撒冷大有悲哀、如在米吉多平原哈達臨門之悲哀、
12.12斯土各家、必有悲哀、大衛家男女異室而居、拿單家男女異室而居、
12.13利未家男女異室而居、示每家男女異室而居、
12.14其餘之家、男女異室而居、
13.1是日必有源泉、為大衛家、及耶路撒冷居民而闢、以去罪戾污穢、
13.2萬軍之耶和華曰、當是日、我必絕偶像之名於斯土、不復見憶、亦使先知與邪鬼出斯土、
13.3如有人預言、則生之之父母、必謂之曰、爾託耶和華名而言誑、必不得生、彼預言時、生之之父母、必刺而穿之、
13.4是日先知預言者、必因所見之異象而羞愧、不復衣毛服以欺人、
13.5乃曰、我非先知、乃農夫耳、自幼為奴、
13.6或謂之曰、爾兩肩之間何傷也、曰、我在友人之家、所受之傷也、·
13.7萬軍之耶和華曰、鋒刃歟、其起擊我牧者、與我同儔、其擊牧者、散厥群羊、惟彼小子、我將反手加之、
13.8耶和華曰、四境之內、三分之二、將見絕滅而亡、三分之一、必得存留、
13.9其三分之一、我將使之經火、煉之若銀、煆之若金、彼必呼籲我名、而我應之、我則曰、彼為我民、彼則曰、耶和華乃我上帝也、
14.1耶和華之日將至、爾物被掠、必在爾中分之、
14.2蓋我必集萬邦、與耶路撒冷戰、其城被取、其室被劫、其女被玷、邑民之半、將為俘囚、其餘之民、則不見絕於邑中、
14.3維時、耶和華必出、與列邦戰、如昔日之戰焉、
14.4是日、其足立於耶路撒冷東之橄欖山、橄欖山必中裂、自東至西、成為巨谷、其山半移於北、半移於南、
14.5山谷延及亞薩、爾曹將循之而遁、若猶大王烏西雅時、因避地震而遁、我上帝耶和華必蒞臨、諸聖者偕之、
14.6是日無光、明星斂曜、
14.7此乃唯一之日、為耶和華所知、非晝非夜、至暮有光、
14.8是日必有活水、出自耶路撒冷、半流東海、半流西海、冬夏皆然、
14.9耶和華將為天下之王、是日耶和華乃惟一、其名亦惟一、
14.10斯土將成為平原、自迦巴至耶路撒冷南之臨門、耶路撒冷必將卓越、而居其所、自便雅憫門、至首門之處、延及隅門、復自哈楠業樓、至王之酒醡、
14.11必有人處於其中、不復見詛、耶路撒冷民安然而居、
14.12惟彼列邦、與耶路撒冷戰者、耶和華必加之以災、其足尚立時、其肉即腐、目腐於眶、舌腐於口、
14.13是日耶和華必使其中、大為擾亂、鄰里互相執手、舉手相擊、
14.14猶大亦在耶路撒冷而戰、四周列邦之貨財、金銀衣服、聚集繁多、
14.15馬騾駝驢、營中諸畜、所遘之災、亦必如此、
14.16凡曾攻耶路撒冷者、列邦所餘之民、每歲必上、崇拜其王萬軍之耶和華、守構廬節、
14.17地上萬族、不上耶路撒冷、崇拜其王萬軍之耶和華者、雨不降之、
14.18若埃及族、不上而至、亦必遘災、如不上而守構廬節之列邦、遘耶和華所降之災然、
14.19埃及與列邦、凡不上而守構廬節者、其罰乃此、
14.20是日馬鈴之上、必有文云、為聖於耶和華、耶和華室中之鼎、必若壇前之盂、
14.21耶路撒冷猶大之鼎、俱為聖於萬軍之耶和華、凡獻祭者、將取而烹之於其中、是日不復有迦南人、在萬軍耶和華之室矣、
